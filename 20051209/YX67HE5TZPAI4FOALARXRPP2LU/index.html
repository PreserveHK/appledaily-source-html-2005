<html><header><meta charset="utf-8"><title>樂仔遲到惹公憤<br>周杰倫打籃球被嘲速遞</title></header><body><h1>樂仔遲到惹公憤<br>周杰倫打籃球被嘲速遞</h1><p>周杰倫昨日未能施展兩年前奪籃球賽MVP（最有價值球員）時的風采，頻頻失手，表現無厘心機，更被林海峰取笑似速遞員般傳來傳去。相反倒戈DJ隊的余文樂手風極順，中場以大比數領先明星隊。</p><p>由周杰倫（Jay）率領馮德倫、EO2等組成明星隊昨午假聯合道球場參加「十二月的籃球賽」，對戰余文樂、森美及商台DJ組成的DJ隊。球賽開始前，任旁述的杜汶澤突然開咪說：「余文樂遲到，再遲五分鐘就唔畀戲佢拍，唔播佢嘅歌，要我等佢，佢黐㗎。」</p><p>慘被樂仔偷波</p><p>十分鐘後樂仔坐着與黎明同款的保母車到場，阿澤與林海峰即揶揄說：「各位觀眾黎明嚟啦、樂基兒嚟啦。」樂仔即尷尬扯住褲頭入場。&#13;<br> 球賽焦點阿Jay比賽時連番失手，食波餅兼被樂仔偷波，隨後他沒精打采地於場中踱步，林海峰笑說：「周杰倫行咗去樂富我哋都唔知，佢好似速遞員咁只係傳嚟傳去，唔會進攻。」場邊歡呼的fans亦有點失望。</p><p>明年再賽復仇</p><p>倒戈DJ隊的樂仔表現突出，頻頻得分，半場時以二十七分拋離明星隊。此時DJ雲妮提出明星隊三位實力球員缺席，提議將樂仔調到明星隊。調隊後的樂仔依然表現勇猛，阿Jay於最後一節亦回復水準，最後兩人合力追分，可惜仍以五十比五十五落敗。&#13;<br> 阿Jay坦言自己表現及球運差，與隊友欠缺默契，兼且被樂仔背叛。他揚言明年再賽報仇，屆時會邀請陳冠希、余文樂、南拳媽媽及羅志祥組隊。&#13;<br> 於橫店趕返港的樂仔賽後大呼好攰，他覺得阿Jay表現不錯，可能隊友臨時缺席才受影響。提到被調隊會否不公平？他說：「冇諗過被人調，大家玩吓啫，早知之前唔放咁多。」&#13;<br> 採訪：馬建華　攝影：仇志德</p></body></html>