<html><header><meta charset="utf-8"><title>親子樂：識揀聖誕禮物1個發展8種智能</title></header><body><h1>親子樂：識揀聖誕禮物1個發展8種智能</h1><p>聖誕節送禮物畀小朋友，已經係不成文的規定，唔少家長都選擇買玩具畀班金叵羅，但聖誕禮物到底要點揀？其實玩具除咗玩之餘，重可以係一種「工具」，育兒專家話：揀啱玩具，加上父母的參與，發掘孩子智能話咁易！&#13;<br>&#13;<br>記者：盧家蕙&#13;<br>攝影：譚盈傑</p><p>一件玩具多種玩法</p><p>現代的教育理論為兒童的智能分為8種。究竟玩具可唔可以發掘到小朋友的潛能？潛能拓展中心的翁信固說：「當然可以，任何一款玩具，都包含幾樣智能㗎！即使係一個波，只要你識玩，都可以發揮晒所有潛能！你叫小朋友用中、英文描述皮球的大小、顏色，就可發展語言文字的智能；把皮球由小至大排列出來，估吓邊個重啲就係數學邏輯的智能；當皮球係保齡球，擺啲嘢畀佢撞吓，又可以發展視覺空間的智能；身體運動就唔在講啦；播住音樂拍皮球，或邊唱歌邊拋波又可提升音樂節奏感；同大人一齊玩，例如雙方用頭頂住個波唔畀佢跌，可加強人際關係；大人帶孩子思考鍾意玩乜、點玩最好玩，已經係個人內省的智能；叫小朋友把皮球分類，也是自然博物中分辨及歸納的重要一環。」即係玩具無分貴賤，幾十蚊一個波，都可以發展齊咁多種智能！</p><p>觀察小孩子潛能</p><p>他強調：「家長千祈唔好『買咗件玩具畀你，你自己走埋一邊玩啦！』小朋友好快會冇癮，玩具的壽命亦唔會長。「只要家長肯花心思陪小朋友玩，即使係一張白紙都有排你玩。」那麼家長怎樣發掘並培養孩子的潛能呢？他續說：「在細心觀察下，必定能發掘孩子的才華潛能。留意各種智能的特點，如果孩子的行為表現在某一項特別多，即表示孩子具備該種智能的潛能，家長就更應悉心培育了。」</p><p>8種智能揀乜禮物&#13;<br>&#13;<br>1.語言文字智能</p><p>例如：故事書、歌謠書等</p><p>2.數學邏輯</p><p>例如：七巧板、數珠仔、算盤等，有助建構數理思維。</p><p>3.視覺空間</p><p>例如：簡單如一套蠟筆，都提供兒童無限幻想空間。</p><p>4.身體運動</p><p>例如：數十元一個足球，已能提供小孩足夠的運動。</p><p>5.音樂旋律</p><p>例如：樂器如小提琴，助孩子學習旋律及節拍。</p><p>6.人際關係&#13;<br>&#13;<br>7.個人內省</p><p>兩者都屬EQ發展，前者關乎群體活動，後者屬事後檢討。任何遊戲經引導都可發展此兩項智能。</p><p>8.自然博物</p><p>例如：寵物、園藝等，助小孩學習分門別類，認識世界。</p><p>麥包──送單車要有父母陪</p><p>麥包的兩位小朋友，5歲的琳琳和3歲的瑋仔，分別就讀K3同K1。麥包話：「瑋仔好似我，非常鍾意車！屋企有一堆模型車，又有好多Tomy車仔，重有Thomas車仔。」他愈講愈起勁：「即使我部PS2拎咗返大陸，但個軚盤都重喺屋企，佢都會周不時扭吓佢，扮吓開車！」咁囡囡呢？他說：「可能佢睇得我啲模型書太多，𠵱家佢識得分咩係高達、渣古、連電腦奇俠都記得晒。不過都會玩啲女仔嘅玩具，Barbie、毛公仔、化妝盒咁啦！」&#13;<br> 麥包都會同個女一齊做手工、勞作，而且重收藏咗一大叠女兒的真迹圖畫，他笑笑口講：「佢畫完會掹住我講幅畫係點樣點樣：『爸爸，我要解釋你聽！』」&#13;<br> </p><p>聖誕送啲乜？</p><p>「買單車畀瑋仔，可以增加運動量！琳琳就砌好部電腦送畀佢啦，我想佢玩吓啲益智嘅電腦遊戲，反應應該會快啲！重有，單車同電腦都可以陪他們一起玩嘛！」</p><p>專家評：</p><p>「家長如果可以陪小孩一起用電腦是最好的，因為可以監察他們玩幾耐、玩緊咩遊戲，千祈唔好畀佢同電腦Friend過父母；而單車是極好的玩具，因為大人可以陪佢玩。單車對大腦發展亦有幫助，更可加強其空間感、手眼協調、平衡力。如果小朋友經常坐唔定，運動亦可以提升其專注力。」</p><p>方太──電腦係雙刃刀</p><p>7歲的晞童和4歲晞琳調皮活潑，媽咪：「佢哋無時停，家姐參加了芭蕾舞、詩班同朗誦，細妹就學畫畫，鍾意做勞作、學英文。」問姊妹花鍾意玩乜，家姐：「上網！玩車仔、足球！」咁玩唔玩煮飯仔？童童二話不說就開架生煮嘢食。方太：「哎呀，佢日日都上網，咩玩具都啱玩！」唔少小朋友都有嘅學習英文發聲電腦仔，佢哋亦成日玩。&#13;<br> 翁先生認同發聲小電腦可以發展語言文字的智能，家長陪伴一齊睇就重好！但他提出上網要留心：「電腦同電視好似一把刀，有好處亦有壞處。小朋友不適宜玩OnlineGame、上網超過幾個小時容易沉迷。而且電腦畫面又快又靚，唔同平時上堂啲書字多畫面平實，有可能會令小孩在學習上專注力降低。」</p><p>聖誕送啲乜？</p><p>方太話：「我會買Lego畀佢哋作聖誕禮物，佢哋已經有唔少玩具，又容易貪新忘舊；Lego可以多啲人一齊玩，砌好多次都得，襟玩啲。」</p><p>專家評：</p><p>「好多積木印晒圖案上去，畀人知道邊度係屋頂，間屋幾大都定晒型；Lego就不會框住小朋友的想像空間，發展更大。例如我個女好會亂咁砌一嚿嘢，然後講：『爸爸，呢個係大炮。』哈哈，可見Lego可發揮佢哋獨有的一套幻想同創作空間。」</p><p>黃太──屋仔發掘空間能力</p><p>黃太有兩位小朋友，4歲的黃朗維最鍾意扮超人，黃太：「哥哥維維好鍾意超人、Spiderman、蝙蝠俠、Ultraman都係佢至愛。佢有間屋仔，兩兄妹最鍾意喺入面捐出捐入。佢哋有時會當呢度係茶餐廳，玩吓煮飯仔，問我食啲咩嘢呀？又話埋單未？妹妹就負責斟茶遞水囉！」&#13;<br> 對於呢間黃色小屋，翁先生大讚：「不少兒童已有獨立房間，但設計上大同小異；小屋係佢哋私家重地，畀佢地自由設計，加啲咕𠱸、放玩具、海報等等一手包辦，發掘到佢在視覺空間方面的智能。唔開心佢又可以走入去避一避，重有助發展個人內省的智能。」</p><p>聖誕送啲乜？</p><p>黃太：「今年會去曼谷度假，禮物多數會畀佢哋自己揀，哥哥一定又係買超人啦！」問維維會幫妹妹揀咩禮物，佢話：「Barbie啦，佢鍾意粉紅色！」</p><p>專家評：</p><p>「留意若維維太專注『超人』呢一方面，可能會忽略咗其他方面的潛能，亦要多留意佢會唔會有太多AggressiveBehaviour（侵略性行為），或者沉迷喺幻象世界入面。」他續說：「Barbie幾好，小朋友通常都會好錫佢，又沖涼又換靚衫，重可以培養到一份保護弱小的心。」</p></body></html>