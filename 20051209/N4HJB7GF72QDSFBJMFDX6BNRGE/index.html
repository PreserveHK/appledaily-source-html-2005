<html><header><meta charset="utf-8"><title>菜肉魚之食住上：歐陽妙芝老公帶挈食魚食到Fit</title></header><body><h1>菜肉魚之食住上：歐陽妙芝老公帶挈食魚食到Fit</h1><p>一直都好唔明白點解有些女孩子食極都唔肥，好似剛為人母的歐陽妙芝（Christine）成功收身後比以前更Fit更省鏡，今次向記者介紹三大至愛餐廳，滿足味覺之餘還可以Keep住靚靚身形，真係羨慕死人。	&#13;<br>&#13;<br>記者：鄺天樂&#13;<br>攝影：楊錦文、周旭文</p><p>老公介紹夠健康</p><p>Christine本身唔太為食，最多都係享受同朋友柴娃娃食大餐嘅溫馨感覺，但同老公方時俊（Steven）相識之後，就俾佢帶住周圍食。「呢間係老公帶我嚟食嘅，呢度個大廚阿雄廚藝好好，又會介紹最新鮮同時令食材畀你，值得一試。」</p><p>魚身夠厚：汁煮左口魚$188</p><p>大廚雄哥誠意推介，以醬油、味醂、清酒等煮熟原條左口魚，肉質嫩滑，厚身魚肉吸收醬汁味道後，一啲都唔肥膩。</p><p>汁燒年糕$45</p><p>Christine繼鵝肝炒飯另一欽點菜式，日本年糕煙韌富口感，掃上日式燒汁明火燒香後，再包上香脆紫菜，先脆後腍，雙重享受。</p><p>三葉貝柱$120</p><p>三葉為日本溫室蔬菜，每棵平均地長出三片小葉，與貝柱一起炸至香脆，味道清新。</p><p>紅壽司&#13;<br> 地址：天后琉璃街9號地下&#13;<br> 電話：28026977</p><p>食足十幾年人情味</p><p>餐廳老闆為前太平館餐廳大廚，十多年前創立天樂餐廳，裝修簡單舒服，加上熱情的老闆娘，令人有種去朋友屋企食飯的感覺，除了食物好味外，這亦是Christine十多年最欣賞的地方，美味加人情味，畀足滿分。老闆娘Amy表示除Christine外，譚詠麟、鍾楚紅等均為座上客。</p><p>紅姑教路：天樂甜心雞卷配闊條麵$105</p><p>這味甜心雞卷本來以去骨雞髀釀提子乾，多年前經廚藝了得的鍾楚紅提醒，改以乾杏脯代替提子乾，配上英、法式等芥辣及香草醬汁，清香醒胃又不減雞肉鮮味。</p><p>瑞士汁炒牛河$58</p><p>老闆利用甜豉油及冰糖特別調製出香濃的瑞士汁，表面「油水」充足，但入口不油膩之餘，汁及河粉比例更恰到好處，絕對唔會糊口或散修修。</p><p>瑞士雞翼（8隻）$95</p><p>雞翼以秘製瑞士汁浸熟，保持肉質嫩滑，加上餐廳對雞翼挑選嚴謹，隻隻肉厚鮮味，另附瑞士汁，濃味淡味任君選擇。</p><p>天樂餐廳&#13;<br> 地址：銅鑼灣白沙道16號地下&#13;<br> 電話：28384122</p><p>幾十蚊歎酒店級甜品</p><p>RegalaHomeDessert有整隊富豪酒店甜品師傅坐鎮，品質絕對有保證，更極受貪靚又愛Fit的OL歡迎，唔通佢哋唔怕肥？非也，全因Regala所有甜品均以天然材料製作，例如不含飽和脂肪及低膽固醇的植脂忌廉、脂肪低至一般牛油20%的橄欖油，材料一概係低脂、脫脂，口感味道一樣香濃幼滑，女士們以後唔使一啖一驚心喇！</p><p>鮮、滑、脆：鮮果吉士拿破崙$48</p><p>Regala的拿破崙好受歡迎，除了因為有藍草莓、芒果等新鮮生果外，香脆酥皮及富有蛋味、滑如豆腐的吉士忌廉，集鮮、滑、脆於一身。</p><p>香蕉脆卷$45</p><p>以1:1比例牛油加入健康橄欖油，酥皮絕對好味又健康，脆卜卜的酥皮上面放上焗後散發微香的半熟香蕉。</p><p>精選迷你甜品系列$88</p><p>有齊芒果撻、栗子撻、雜果拿破崙、藍莓芝士餅、香濃朱古力餅、忌廉焗蛋及葩夫山配橙酒朱古力汁，賣相勁靚。</p><p>RegalaHomeDessert&#13;<br> 地址：銅鑼灣告士打道311號西武百貨110a舖&#13;<br> 電話：28908289</p></body></html>