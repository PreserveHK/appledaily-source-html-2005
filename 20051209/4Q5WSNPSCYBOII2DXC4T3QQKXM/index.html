<html><header><meta charset="utf-8"><title>扮nano！激薄重播片</title></header><body><h1>扮nano！激薄重播片</h1><p>iPod又有新機出？睇真啲！原來唔係。早幾日行腦場見到呢部IPPOD13嘅MP3機，黑面、金屬底殼，同部nano真係有90%相像！國產機嘅生產能力真係不能小覤。&#13;<br>呢部D13同nano一樣，玩1.5"小芒，不過nano個芒比較16:9，而D13就呈方形；功能絕不能講笑，除播放MP3音樂外，佢重內置睇相、影片播放同錄音功能，真係相當全面吓，影像格式比較特別，行AMV！跟機有專用軟件俾你壓片，用落都算少鑊氣又幾方便。睇相只對應JPEG，同nano一樣要先「壓相」至964×796先睇到，稍為不便！更鬼馬係機身重內置有《俄羅斯方塊》同txt文件閱覽軟件，真係功能多到不得了！&#13;<br>機價相對幾平吓，256MB/$450、512MB/$580，真係一般MP3機都要咬住呢個價；場內有啲口痕Sales重話，如果套個nano膠套落去，仿真度重會提升至99.99%，唔睇前文後理，真係以為佢賣金㖭，真係俾佢哋吹脹！&#13;<br>&#13;<br>記者：朱崇德&#13;<br>攝影：林栢鈞</p><p>AGRADE（23609911）&#13;<br> 地址：深水埗福華街146號黃金電腦商場地庫62號A舖</p></body></html>