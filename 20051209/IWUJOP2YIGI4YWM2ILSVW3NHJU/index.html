<html><header><meta charset="utf-8"><title>數碼影音：D200殺到！$13,980勢掀換機潮</title></header><body><h1>數碼影音：D200殺到！$13,980勢掀換機潮</h1><p>今個聖誕檔最令人期待之機，可算是Nikon的D200；夾住上兩代D100同D70s既專業又抵玩嘅餘威，好多人都想睇吓以入門D-SLR嘅價錢，Nikon重有乜嘢「強功能」可以平放出嚟！結果冇令人失望，特高的1,020萬像素、0.15秒極速開機時間，再加50毫秒的ShutterLagTime高反應時間，齋Body以$13,980開賣！試玩後覺得佢抵得住大半部D2X（$27,500），但機價平一半，你話點唔叫一眾影友口水直流！&#13;<br>記者：陳國輝&#13;<br>攝影：譚盈傑</p><p>D200剛公布推出時，好多人都希望佢唔好過萬，始終呢個都係一個心理關口價，不過到逐步公布佢有咁強機身機能，大家都打定輸數，估佢會去到萬中至萬尾，現在正式公布$13,980，真係有點兒「低水」；睇Nikon今次的市場策略，入門唔過萬的D-SLR將會以D50同D70s穩守；而D200好明顯係面向一啲已有D-SLR經驗，想Upgrade相機嘅人士。環顧現時D-SLR市場，同類的Upgrade機隨時都要上二萬樓上，感覺真係幾「揦脷」吓！今次Nikon勢兇夾狼地，將大半部D2X放入D200之內（好多現場攝影師都話可以當佢做搵食機），重要平開萬頭！可見應該唔少人想Upgrade換機都會忍唔住出手，不過筆者更留心嘅，會係嚟緊二手市場，相信好多人都會短時間內放走手上的入門D-SLR嚟換機，可見二手機價一定俾人「質」低，所以奉勸想換機者，睇啱就要快啲出「手」嘞！</p><p>0.15秒開機全球最快</p><p>第一眼望落部D200，外形同D70s真係有幾分相似，除咗變得比同級過千萬像素嘅D2X更輕巧，同時重保留鎂合金及防潮膠圈物料包住機身，手感一流；據知D200重有一個「直度」配件，雖然記者會上未見實物出現，但佢係一個行6粒AA電池嘅電池箱，對於「搵食級」專業影友，真係一個必需品！&#13;<br> D200在啟動時間上作出了很大的優化！記得D2X初出時，它的0.2秒開機時間已叫機壇相當震撼，但估唔到新機D200，竟再上一層機去到0.15秒，每位影相佬試過後都大叫「好爽」！雖然具備咗全球最快嘅開機速度，不過快門時差為50毫秒，比較D2X嘅37毫秒稍遜；另一方面，D200使用跟D2X相同嘅影像處理器，能達到更高色彩效果，適用拍攝婚禮、運動等唔同場合。</p><p>可配用全焦鏡及遙控閃燈</p><p>為配合D200整體功能，Nikon同時推出旗下首支全焦距鏡頭以及無線遙控閃燈SB-R200。全焦距鏡頭具有11.1倍變焦能力，焦距為18-200mm（相當於35mm相機的27-300mm），適合拍攝微距或遠景；同時佢重有最新減震系統（VRII），穩定程度相當於提高四級快門速度，就算陰暗環境下拍攝依然有高清晰相質表現；而SB-R200則專為多重閃光和近距離閃光而設，佢能夠同閃燈遙控裝置SU-800及接合環SX-1一齊用，固定到鏡頭前端之後，直頭當微距閃燈咁玩，夠晒方便！</p><p>日本預訂慳$2,000？</p><p>D200價錢已經好抵玩，不過線人報料，有日本購物網站報稱可以$11,800低價（連運費）出D200！機價差額足有$2,000！據數碼相機舖Sales解釋，如果玩家直接從日本買機，一嚟連水貨保養都冇，整機要自尋門路，好麻煩；而且重好可能要等一段時間先運到貨嚟，既然咁心急想玩，又何必為慳少少錢而冒險！</p><p>Profile</p><p>有效像素：1,020萬像素RGBCCD&#13;<br> LCD顯示屏：2.5"TFT&#13;<br> 快門速度：1/30-1/8,000&#13;<br> ISO感光度：100-1,600&#13;<br> 儲存媒體：CFI及II&#13;<br> 視訊輸出：NTSC或PAL&#13;<br> 介面：USB2.0、WT-3&#13;<br> 電池：EN-EL3e&#13;<br> 體積：147×113×74mm&#13;<br> 重量：830g&#13;<br> 查詢：Nikon（29029005）&#13;<br> </p><p>D-SLR資深玩家點睇？</p><p>D200發布當日，除咗有好多記者到場採訪，Nikon更邀請咗唔少資歷深厚嘅專業影相發燒友試玩新機，究竟佢哋對呢部新機有乜評語？即睇！</p><p>雜誌資深攝影師李先生</p><p>當進行採訪工作嗰陣，我哋對DC嘅要求最緊要係反應快，D200開機速度只需要0.15秒就搞掂，暫時以佢最勁！</p><p>香港專業攝影師公會會長張先生</p><p>我試用過D200配備嘅微距無線遙控閃燈，佢可以用接合圈固定喺鏡頭前端，用嚟拍攝近距離人像或者產品相就最適合。</p></body></html>