<html><header><meta charset="utf-8"><title>民主派遊行以後 - 左丁山</title></header><body><h1>民主派遊行以後 - 左丁山</h1><p>老友記參加十二月四日大遊行，中午在陸羽、鏞記飽餐戰飯，跟住搭地鐵去維園集會，黃昏時候遊行完畢就行去茶餐廳食魚蛋粉，去中環中心或萬宜大厦停車場揸番架車返屋企。香港人素來和平，遊行當係一個星期日節目啫，不過老實講，若無《蘋果日報》站在市民一邊，大力鼓吹民主，泛民主派搞手是否可以做得咁好睇，尚成疑問。&#13;<br>鼓吹民主，唔須要爭功勞，總之有人上街，反映強大民意，特區政府總不能當自己係盲嘅，完全不理。如果政府或其支持者（如左派）相信民意支持政改方案，不妨發動另一場支持政改大遊行，睇吓有幾多人上街捧場？你搞遊行，我又搞遊行，豈非「攞嚟玩」？所以話，西方國家，亞洲國家有普選，就一次過由人民投票決定，費事不同黨派成日上街。唔准普選，又話民意調查對我有利，世界上邊度有咁便宜嘅事呀？拎第五號政治改革報告書出嚟公投，就係最廣泛嘅全港民意調查，政府敢唔敢制？民主派如果在公投失敗，以後都冇面子爭取民主啦。</p><p>遊行之後又如何？政改方案唔會通過，政府一定索性唔理，拖得就拖，許崇德老爺話：「還可以拖得起，不改就不改吧！」民主派如何應對？民主派知識分子，一眾領導階層人物，必須對此深思，拿出辦法來！民主派議員嘅大弱點在於經濟政策，聽佢哋咁多年嘅言論，政治上爭取普選，經濟上嚴重向社會主義傾斜，比北大經濟學者還要左，與民建聯、工聯會如出一轍，與《蘋果日報》社論立論完全唔同，左丁山好多商界、專業界老友次次選舉都投民主派一票，送佢哋入立法會，但一聽見民主派講經濟政策，就會鬧：「呢班社會主義佬。」坦白講，如果香港人爭取普選成功，幾分功勞要歸於民主派，但到咗普選嗰一日，民主派未必贏到選舉，因為佢哋嘅經濟政策唔啱好多人聽也！</p></body></html>