<html><header><meta charset="utf-8"><title>打工仔與老闆<br>年假薪酬包括勤工津貼</title></header><body><h1>打工仔與老闆<br>年假薪酬包括勤工津貼</h1><p>本欄是勞工處與《蘋果日報》合辦，逢星期四刊出，旨在為勞資雙方解釋有關僱傭問題，如果僱主或僱員有任何疑問，可致電勞工處熱線查詢，電話：27171771，由「1823政府熱線」職員接聽。</p><p>主任：阿強，點解你個樣愁眉苦臉嘅？&#13;<br> 阿強：老細啱啱叫咗我入佢房，話有事同我商量。&#13;<br> 主任：吓！佢唔係炒你呀？&#13;<br> 阿強：唔係。老細話我已做滿十二個月，應該安排年假畀我，佢重問我下個月一連放七日好唔好。&#13;<br> 主任：咁你重愁乜嘢？&#13;<br> 阿強：我擔心放年假期間淨係得底薪，無晒勤工獎同埋膳食津貼。你知啦，收入差好遠㗎。&#13;<br> 主任：原來係咁，見你出嚟做嘢無幾耐教精你啦。《僱傭條例》講明年假薪酬應該相等於僱員在該段假期內工作所賺取的工資。而工資就包括僱主以金錢形式畀僱員嘅所有報酬、收入、津貼、小費及服務費等，除非係賞贈性質或由僱主酌情發放就例外。所以我哋個個月都有嘅勤工獎同津貼，都是工資嘅一部份，老細會計番落年假薪酬畀你。&#13;<br> 阿強：真嘅？其他假期錢係咪一樣咁計？&#13;<br> 主任：係呀，呢個工資嘅計法亦應該用來計算法定假日薪酬等等，而且唔單止咁，《僱傭條例》內其他補償項目例如代通知金、遣散費、長期服務金，都一樣適用。&#13;<br> 阿強：好彩有你教路，今日下午茶我請客！&#13;<br> 以上資料只用作說明《僱傭條例》下的相關條文，對有關法例的詮釋，應以《僱傭條例》原文為依據。如有任何爭議，則以法院的判決為最後依歸。&#13;<br> 資料提供：勞工處勞資協商促進科&#13;<br> &#13;<br> 服務熱線&#13;<br> 電話：29908288&#13;<br> 傳真：23702192&#13;<br> 電郵：sservice@appledaily.com</p></body></html>