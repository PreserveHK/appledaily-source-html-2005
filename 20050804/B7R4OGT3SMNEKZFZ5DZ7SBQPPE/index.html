<html><header><meta charset="utf-8"><title>咬蘋果：打「膠」道<br>潮星棄鋼從膠05膠表玩晒</title></header><body><h1>咬蘋果：打「膠」道<br>潮星棄鋼從膠05膠表玩晒</h1><p>手表等於時間呢個咁基本的觀念究竟重Work唔Work呢？定係已經俾各價值連城的名表改變？如果閣下無錢買「撈」或者Omega等等名貴手表的話，唔緊要喎！因為事實係連栢芝、Joey都已經棄鋼從膠，統統唔戴鋼帶貴表，反而投進膠表懷抱，實行齊齊撐今夏膠表熱！&#13;<br>&#13;<br>記者：胡卓琳&#13;<br>攝影：楊錦文</p><p>Casio由大變細</p><p>要數膠表，當然唔少得膠表之首Casio，最近推出一系列搶手表款，都由以往大大嚿的G-Shock變成家陣的迷你版。當中BabyG系列就顧名思義係迷你版的G-Shock咁解啦，不過除咗BabyG新色外，最近Casio就推出G-ZX的Mini版，睇落顏色同Size都似係女裝手表，不過老闆話都好多男仔買㗎！</p><p>精選速遞&#13;<br>&#13;<br>潮友勁BuyDW5600</p><p>爆出這股Casio熱全賴DW5600，市場上特別版、平民版多的是！顏色眾多不在話下，曾同無數潮流品牌搞過Crossover。勝在踏實易襯，一眾潮友Mod友都Buy！</p><p>入門必掃LW201</p><p>膠表之所以咁Hit，唔多唔少同價錢有關，呢款Casio膠表，有今年至Hit的紫色同桃紅色，價錢都係一百蚊有找，超抵買，必成為膠表入門推介！</p><p>其他膠表筍貨&#13;<br>&#13;<br>名牌揀Zucca</p><p>CabanedeZucca喺Fashion界的地位毋須多講，自從幾年前推出手表大收旺場之後，各款膠表統統長賣長斷，全新i-Patch膠表鑽石系列，當然同樣成為搶購目標。</p><p>超粗膠手帶</p><p>早幾年開始流行的超粗表帶熱潮，不同品牌都有推出雷同的款式湊熱鬧，七彩繽紛兼大大隻，男女都啱戴，上手都不知幾有型！</p><p>運動型之選</p><p>感覺上膠手表都會畀人好Sporty的感覺，好似Nike同ALBA兩款手表，都以運動型表款出發，外形上係怪啲，不過都好受歡迎㗎！</p><p>潮星齊撐&#13;<br>&#13;<br>平版潮表阿Jay都戴</p><p>雖則DW5600出過N咁多隻顏色，不過呢隻黑底金字勝在夠Original，難怪阿Jay喺電影《頭文字D》都撐，家陣冧價，必搶！</p><p>栢芝帶動明星效應</p><p>細細個已經戴Rolex的栢芝，棄勞從卡（Casio）。最近她出席活動時就戴住隻黃色的復刻版DW6900，雖然唔係乜特別版，不過就因為明星效應，加上黃色大熱，呢個款每次返貨都斷斷斷！</p><p>超級Fans：「Casio夠Cheap！」</p><p>由16歲開始儲Casio手表的水東流，鍾意Casio夠Cheap喎！「讀書時無錢買手表，所以惟有買啲Cheap貨，由第一隻$169的黑色Casio表開始，愈戴愈有感情，防水又襟戴，買買吓就買咗50幾隻，重有3個Casio絕版鐘㖭！」最鍾意白色方形一對的DW5600，買時$1,300，𠵱家升到$2,400！原來Casio都有炒賣潛力！作為膠表Fans，水東流絕對100%支持這股膠表熱，「尤其Casio膠表呢類UniSex的Accessories應該更受歡迎，我就睇好所有黃色膠表，今年必爆！」</p><p>街頭人點睇膠表潮</p><p>銷售點&#13;<br> （a）InWatch（23889963）&#13;<br> 旺角信和中心地下G36號舖&#13;<br> （b）TIME2（23846073）&#13;<br> 旺角潮流特區地庫11舖</p></body></html>