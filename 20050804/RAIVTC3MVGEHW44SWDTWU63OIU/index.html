<html><header><meta charset="utf-8"><title>電腦新產品：羽量級出擊玩雙層燒錄夠輕薄</title></header><body><h1>電腦新產品：羽量級出擊玩雙層燒錄夠輕薄</h1><p>究竟Notebook好用定Desktop啱使？其實好視乎你點樣用電腦，若然經常要出Trip，返工又要拎住部電腦工作嘅用家，Notebook當然係不二之選，而且功能方面都緊貼Desktop，好似hp最新推出嘅CompaqPresarioB1800，雖然屬於流動型嘅12.1芒規格，不過就已經內置近排好Hit嘅雙層燒錄光碟機，最吸引係咁多功能，重量都只係1.8kg，真係可以話輕如羽毛！&#13;<br>&#13;<br>記者：許福合　攝影：周旭文</p><p>Profile</p><p>處理器：P-M750（1.86GHz）&#13;<br> 記憶體：512MBDDR2&#13;<br> 硬碟：80GB&#13;<br> 顯示：12.1吋WXGA&#13;<br> 光碟機：雙層燒錄DVD+/-RW&#13;<br> 無線網絡：802.11b/g、藍芽1.2&#13;<br> 體積：11.8"×9"×1"&#13;<br> 重量：1.8kg&#13;<br> hpHK（800938833）</p><p>當未將B1800拎上手前，就已經發現無論橫睇掂睇，機身總覺得與別不同，原來機身使用咗Hair-LineSilver嘅紋理外殼，雖然摸落唔覺得機身有花紋，但已經令到B1800具備一個獨特外形；全機主要使用銀色為主色，外形設計好Cyber，兼且細細部，顯示屏為12.1吋，以筆者咁耐玩機經驗，Notebook都係以12.1吋大小最適中，既唔會令機身超重，個芒大小又啱啱好，無論打文件或睇相都最適中，腦場中亦以這個「等級」Notebook去貨去得最快！&#13;<br> B1800除咗外形煞食外，機身只有1吋厚，重1.8kg，可以話替用家減輕咗唔少負擔，而且用料絕對無偷工減料，唔提其他，打開見到個芒咁靚已經流晒口水，原來用上個200nits嘅靚芒，加上闊屏幕設計，睇戲或做Presentation都係一流。</p><p>細機玩上雙層燒錄</p><p>Notebook可以燒DVD雖然唔係新鮮事，不過以細Size嘅Notebook嚟講，可以支援埋雙層DVD燒錄巿場上就絕對少見，B1800使用全面雙層燒錄技術，無論「+」定「-」都可燒到8.5GB，而且制式齊全，連DVD-RAM都可以玩埋，夠晒方便！&#13;<br> 內置得DVD機，當然唔少得當埋「私人DVD播片機」使用，12.1芒一個人睇啱啱好，而且屏幕底下重設有左右聲道喇叭，可享受到立體聲效果，喺忙碌之中都可以隨時輕鬆一下！又燒碟又睇戲，對硬件要求自然較高，B1800使用Centrino規格，內置P-M750（1.86GHz）處理器，配合512MBDDR2及80GB硬碟，效能表現絕對可同Desktop一較高下，可惜顯示卡仍然係內置設計，打機表現可能會略為差啲。</p><p>網絡支援新藍芽1.2</p><p>B1800嘅網絡支援，都算近期新機之中比較完善，除咗常見嘅802.11b/g無線網絡外，更特別提到支援藍芽1.2，新機之所以特別強調支援1.2版，原來巿面好多藍芽立體聲耳筒，都要配合1.2使用，舊有1.1版就未能對應，B1800就可直接用藍芽耳筒聽歌睇戲！選擇Notebook都要留意擴充性，B1800就相當不俗，除咗必備嘅PCMCIA同USB外，更備有4合1讀卡器，可以讀寫SD/MMC/MS/MSPro，一般DC玩家都好夠用，另外，要快速傳送大量資料或接駁DV機，更可使用IEEE1394介面，真係機仔細細，功能全面。</p></body></html>