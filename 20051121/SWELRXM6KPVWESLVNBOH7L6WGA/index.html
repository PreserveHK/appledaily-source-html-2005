<html><header><meta charset="utf-8"><title>巴士歧視現金 - 左丁山</title></header><body><h1>巴士歧視現金 - 左丁山</h1><p>到陸羽飲茶，史丹頓街既已狹窄，向上環方向嘅右邊又泊滿車兼有貨車收緊垃圾，條路更加窄。因行人眾多，尊貴的議員行在馬路上，邊行邊講電話，左丁山嗌住佢：「因住車親呀！」尊貴議員話：「咁易咩。」收咗線，捉住左丁山講幾句，急忙捉住佢走入橫巷口，否則我哋既阻街，又阻車，實俾人鬧。&#13;<br>議員真係開口就鬧，不過係鬧件巴士票價可加可減機制，大嗌搵笨，話廖秀冬思路不清，其中一項最明顯嘅就係「歧視現金」。何解？二○○六年一月一日起，長途巴士費會減價，單程車費為十元至十四點九元者，減5%，十五元以上者，減15%，但有一個條件，就係畀車費（一）要預付，（二）用八達通先至有憑證。換言之，你唔用八達通，只有現金，對唔住，冇減價優惠。議員話：「雖然人人有八達通，但偏偏我冇，或者唔記得帶出街，咁就冇減價優惠，唔係歧視，係乜嘢！」理論上係嘅，不過冬姑只想盡快推出可加可減機制，歧視現金客！唔理得咁多咯。</p><p>想要優惠，必先預繳，對並非定點來回嘅老友，好易得不償失，譬如四日之內搭巴士，車費十五元，用八達通付車費，每早上巴士一嘟預付，唔見三十元，四日就一百二十，偏偏在第四日臨放工，畀老闆叫你去中環見客，而你搭嘅巴士係由鰂魚涌過紅隧，你到時見客後，走返去鰂魚涌搭巴士吖，還是由中環搭地鐵返屋企？唔返去鰂魚涌，你就平白唔見咗十五蚊（預付咗）巴士費，幾激氣呢！反而巴士公司就會講句多謝，唔覺意賺多咗㖭！&#13;<br> 巴士公司願意長途車減價，短途唔肯減價，旨在加強競爭力，與東鐵西鐵地鐵爭奪新界乘客，熊永達教授講西鐵唔聲唔聲，透過優惠，減價幾成，搶走唔少九巴客，西鐵乘客由每日六萬人升至十九萬人。由此可見，有競爭就會減價，冇競爭就話知你啦。</p></body></html>