<html><header><meta charset="utf-8"><title>701收料站：北泰低PE吸引</title></header><body><h1>701收料站：北泰低PE吸引</h1><p>雖然近排市況唔算好活躍，但新股就不停係咁上，好多新股小初連名都未記得住，但已經又話搞掂上得市，雖然有個別新股要調低集資額先至圍齊飛，但接二連三跟住上，似乎芬佬真係多錢得好交關。&#13;<br> 經紀黃話，今日有一隻喺寧波做汽車零件嘅敏實集團招股，據講招股價PE約8至10倍。但上市有一段日子嘅同類股北泰創業（2339）似乎重平啲，隻股現價往績PE8.28倍，而有證券行預計06年PE唔夠6倍。&#13;<br> 北泰上周公布中期業績，雖然純利升37.9%至1.73億元，但派息率竟然比去年為低，消息一度令北泰股價下挫。公司解釋原因，係因為去年底發行過一批可換股債券，條款中對公司派息有限制。&#13;<br> 今年鋼材價格上升，但北泰毛利率竟然可以上升，相信係公司將重點放在高毛利率產品之故。北泰喺數月前，曾因芬佬減持導致股價下跌，但呢批貨相信都消化得七七八八，股價上周五升3.37％，收2.30元。&#13;<br> 慕容小初&#13;<br> </p></body></html>