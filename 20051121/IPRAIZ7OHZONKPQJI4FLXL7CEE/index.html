<html><header><meta charset="utf-8"><title>強政辦公室：陳年AO名冊揭秘煲呔有高危嗜好 - 倔頭進士</title></header><body><h1>強政辦公室：陳年AO名冊揭秘煲呔有高危嗜好 - 倔頭進士</h1><p>進士最近喺櫃底見番一本舊名錄，大家唔好誤會，呢本並唔係黑社會名錄，而係一本AO人名冊。原來，為咗方便AO之間互相認識，政府每年都會出一本名錄，裏面基本上落齊每個AO嘅資料，連每個人嘅嗜好亦包括在內。&#13;<br> 由於呢本名錄比較舊，所以包含咗一啲AO出身嘅問責局長嘅資料，連煲呔嘅都有。&#13;<br> 政務司司長許仕仁喺名錄中就冇申報任何嗜好，心水清嘅讀者就一定知佢係歌劇迷電影迷啦，不過有AO就話係煲煙至啱。唔知老爺點睇禁煙政策呢？&#13;<br> 經濟發展及勞工局局長葉澍堃在名錄裏面又係話喜歡音樂同電影。不過，有AO話葉Sir鍾意唱K、紅酒同食好嘢，所以同商界咁friend。</p><p>平叔最愛唔做嘢</p><p>政制事務局局長林瑞麟就填咗一抽運動喺嗜好嗰欄，又游水又羽毛球咁，呢個唔使問其他AO，睇佢喺政制改革方面嘅工作態度，應該係潛水至真。&#13;<br> 重有幾個人嘅嗜好都幾搞笑，康文署署長王倩儀話佢鍾意游水。嘩！公眾泳池又有紅蟲又有糞便，我諗佢都係游私家泳池多嘞！公務員事務局局長王永平嘅嗜好中有一項叫「DoingNothing」，即係乜都唔做咁解，我諗佢應該將做人嘅座右銘填錯咗喺嗜好呢一欄。&#13;<br> 睇到呢度，大家一定想知煲呔嘅嗜好填乜，答案唔係養錦鯉，而係觀鳥喎。我問口痕AO煲呔重有冇觀鳥？佢冇直接回答，不過就話煲呔最近連至愛嘅鏞記燒鵝都唔食，佢話：「咪玩啦，唔驚禽流感咩！」&#13;<br> 倔頭進士&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>