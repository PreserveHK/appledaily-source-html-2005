<html><header><meta charset="utf-8"><title>一味窩輪：長實落後吼位炒9056</title></header><body><h1>一味窩輪：長實落後吼位炒9056</h1><p>美股上周五再升，唔覺唔覺，已經連漲4周，杜指由10215上到10766，進帳551點。睇番恒指，亦係連升3周，由14215上到14883，進帳668點。外圍唔驚禽流感，港股有外圍帶住，耐唔中回落，就係趁低買C輪時機。至於高追，則要諗一諗，或者注碼就住就住，咪賭得太大。&#13;<br> 長實C輪9056：長實（001）上周收79.10元，單日升80仙。恒指連升3周，長實則仍較3周前低60仙，落後大市。大市如果繼續去，長實有機會追落後。&#13;<br> 吼位買長實C輪，最佳對象之一係9056，明年2月初夠鐘，輪價36.5仙，溢價5.8%，槓桿率21.7倍（有效11倍），引伸波幅26.7%。&#13;<br> 想穩陣少少，唔想太刺激，可揀9041，明年3月到期，輪價48.5仙，溢價7.1%，槓桿率16.3倍（有效8.6倍），引伸波幅28.8%。&#13;<br> 新地C輪9059：如果睇好地產股，睇新地（016）會上，揀新地C輪炒，正如上周六所講，9059係唔錯對象。&#13;<br> 9059明年4月初夠鐘，輪價32仙，溢價4.3%，槓桿率23.4倍（有效11倍），引伸波幅21.4%。&#13;<br> 單純講數據，新地C輪9059靚過長實C輪9056。&#13;<br> 章盛&#13;<br> </p></body></html>