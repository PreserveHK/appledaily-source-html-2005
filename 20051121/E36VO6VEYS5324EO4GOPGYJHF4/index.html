<html><header><meta charset="utf-8"><title>　　亂箭橫飛有暗湧　唐唐一醉解千愁 - 李八方</title></header><body><h1>　　亂箭橫飛有暗湧　唐唐一醉解千愁 - 李八方</h1><p>特區變天之後，三司換咗兩司，肥龍許仕仁挾橋王之勢重返政府，大有我不入地獄之豪氣；皇仁之龍黃仁龍以香港故事主角忽然空降，成個包青天咁款。兩人風頭咁盛，民望咁高，另一位司長唐英年自然相形失色，好似潛咗水咁。不過唐唐並非完全歸隱，上星期五晚，佢就喺官邸開party（聽聞佢好少返壽山村官邸住，只係用來請客，咁唐唐一介貴公子，又係唔使咁緊張要間屋嚟光宗耀祖嘅），有紅酒，有美點，重有隊Liveband演奏，氣氛一流；趁煲呔去咗韓國釜山見領導人交功課，肥龍又日日周旋區會乞票之際，偷得浮生半晚閒。</p><p>開派對答謝各界</p><p>咁唐唐並唔係開私人派對，而係公事嚟嘅。原來為咗答謝各界嘅支持，財爺每年喺秋冬時節，都會搞三幾場聚會，宴請各個諮詢委員會成員、立法會議員同各國駐港使節等等。上周五晚係第一場，重有其他。八方問財爺有冇乘機諮詢吓大家對下年度嘅財政預算案有乜高見？佢位新聞秘書羅志康就話，個聚會主要係想多謝吓各位友好，就算係傾都係非正式交流交流意見。&#13;<br> 財政司府邸位於港島南區，環境幽美，雖然房就少啲，但有塊好大嘅草地，喺嗰度開party最好不過，加上政改唔關唐唐事，世貿又未燒到佢，真係短期內冇風冇浪，何不拉吓頭馬，飲杯靚紅酒，睇煲呔肥龍表演。</p><p>話唔減稅被狂鬧</p><p>其實話冇風冇浪都唔係好準確，今年特區環境好番多少，政府冇咁窮，減稅之壓力又馬上出現。喺現時形勢，放水同派錢係收買民心同爭取政治本錢最好方法，最有利煲呔連任。但做掌櫃嘅唐唐就頭痛，早前講一聲話唔會為博取短暫掌聲而減稅，即時亂箭橫飛，又話公子出身，又話不察民苦，重上綱上線到話迫中產下個月上街遊行，真係大罪。佢重諗住明年喺預算案中提出開徵銷售稅工作時間表，真係想唔死都幾難；你話係咪開支酒，一醉解千愁好過？&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>