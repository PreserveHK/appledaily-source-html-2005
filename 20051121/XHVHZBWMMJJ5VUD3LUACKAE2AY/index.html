<html><header><meta charset="utf-8"><title>精明消費：Sharp醒鮮橙電磁爐肥媽都用佢</title></header><body><h1>精明消費：Sharp醒鮮橙電磁爐肥媽都用佢</h1><p>秋風起涼浸浸，最好就係同至愛親朋圍埋打邊爐，齊齊搶肥牛、爭魚蛋，未開爐先興奮。重記得細個無電磁爐，喺屋企用Gas卡式爐打邊爐，食食吓冇Gas要換氣，認真係殺風景！𠵱家選擇就多了，電磁爐功能大增，款式咁多，齊來烚吓烚吓！&#13;<br>&#13;<br>記者：鄺天樂　&#13;<br>攝影：陳陶鈞　&#13;<br>Models：Yammy、Timothy@Salvadar</p><p>靚仔德國寶──上鏡之選</p><p>小記母親大人乃《肥媽私房菜》的忠實擁躉，一知道肥媽（MariaCordero）用的是德國寶電磁爐後，就即刻買咗呢個又Sharp又Cute嘅鮮橙色電磁爐喇。個爐睇得之餘，功能亦十分了得，1800W火力，有快滾功能外，齊備煮飯、煲湯、煮粥、熱奶等智能功能外，重有五段火力調節，加埋1-99分鐘預設關機功能，除咗火鍋外，任你點煮都得。&#13;<br> &#13;<br> 售價：$499（送不銹鋼鍋）（b）</p><p>簡約大眼仔</p><p>作為歐洲爐具品牌，德國寶這款智慧眼電磁爐外型CyberFeel又夠晒簡約，同一屋黑白色調簡約派的你襯到絕。德國製玻璃加熱板，耐用兼不變色，首創爐面大眼顯示時間、電量及省電功能，2100W超大火力配合十段火力調節，重有1-600分鐘預設關機功能，一機滿足多種烹調要求，令你更得心應手。&#13;<br> &#13;<br> 售價：$998（送不銹鋼鍋）（d）</p><p>祖國新勢力</p><p>國內家電品質愈來愈高，好似這款美的牌電磁爐，外形一樣簡約時尚，德國製微晶面板，配上抗菌防霉塑料外殼，2000W火力，八段火力選擇，備有爆炒、煲湯、蒸煮等六項智能烹調功能，設有10-120分鐘毋須看管時控，價錢大眾化之餘，功能外形絕不比外國品牌遜色。&#13;<br> &#13;<br> 售價：$399（送不銹鋼鍋）（d）</p><p>紅外線發熱</p><p>飛利浦雅樂爐以紅外線發熱，任何質料的鍋具均可使用，包括不銹鋼、陶瓷、鐵等等，其中以玻璃製鍋具的傳熱效果最佳。設有八段輕觸式火力調較，耐熱陶瓷爐面更設有餘熱顯示燈，唔怕熱親。預設煮食時間由10-199分鐘，若沒預設時間180分鐘後自動熄爐，安全又方便。&#13;<br> &#13;<br> 售價：$1,398（送2.2L康寧晶彩透明鍋，送完即止）（a）</p><p>識變身！火鍋隨時變烤爐</p><p>除了傳統火鍋外，韓式燒烤日益受港人歡迎，近年各大酒店食肆更興起朱古力火鍋，想同Honey喺屋企二人世界溫馨甜蜜蜜就要跟住嚟喇。</p><p>煎炒蒸煮樣樣得</p><p>日本製土豆牌多功能邊爐鍋，外形的骰可愛，擁有1200W火力，除不銹鋼鍋外，隨鍋還附送烤盤及蒸架，可煎炒蒸煮之餘，打邊爐食到悶時，換塊烤盤就可以變成韓燒，方便至極。&#13;<br> &#13;<br> 售價：$298（b）</p><p>甜到漏！朱古力火鍋</p><p>從來朱古力都令女士們愛恨交纏，但相信無論幾忍得口的貪靚一族，一見到成鍋香濃朱古力放在眼前，「卡路里」三個字就會被暫時拋開，沉醉於朱古力火鍋中。兩款朱古力火鍋爐用法簡單，只需用蠟燭煮融朱古力，再配合士多啤利等水果就得。</p><p>用卡式爐買靚砂鍋</p><p>如果堅持明火煮食，屋企用緊Gas卡式爐的話，你實知道卡式爐好處在於乜鍋都用得，唔使限死用不銹鋼，煮法自然多變啲。一於同冷冰冰不銹鋼鍋SayGoodbye，買個靚靚砂鍋看門口！</p><p>大小任擇</p><p>日本傳統雙魚耐熱砂鍋，顏色清簡素淡，秋冬除可作火鍋之用外，用來盛一品鍋都得，大方得體。&#13;<br> &#13;<br> 售價：$299（5-6人用）、$239（2-4人用）、$149（1-2人用）（c）</p><p>紅噹噹暖笠笠</p><p>日本紅色福字26cm耐熱砂鍋，搶眼之餘過年過節重十分應節，絕對係秋冬首選。&#13;<br> &#13;<br> 原價：$288　&#13;<br> 特價：$230.4（減價期至12月底）（a）</p><p>韓式烤板</p><p>用卡式爐又想玩韓式燒烤？買個SIVERSTAR韓式烤板，直接放上個爐就得啦。烤板底重設有盛油隔，唔驚漏油整污糟地方。&#13;<br> &#13;<br> 原價：$128　&#13;<br> 特價：$89（減價期至12月底）（a）</p><p>售賣點：&#13;<br> （a）西田百貨（26941111）沙田新城市廣場第三期2樓&#13;<br> （b）中原電器（23596395）沙田新城市廣場第一期6樓615號舖&#13;<br> （c）city'super（26930666）沙田新城市廣場第一期2樓&#13;<br> （d）泰林電器（23888221）沙田新城市廣場第一期6樓623~626號舖</p></body></html>