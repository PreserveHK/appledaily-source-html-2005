<html><header><meta charset="utf-8"><title>菜肉魚之有單為憑：套餐6味份量差無幾埋單平一半</title></header><body><h1>菜肉魚之有單為憑：套餐6味份量差無幾埋單平一半</h1><p>上個禮拜晏晝出咗去沙田食飯，發現有個套餐，有湯、有菜、有點心，半價大平賣，梗係第一時間就call埋friend衝入去試試，睇吓係咪真係咁抵。一試之下，發現價錢的確平咗一大截，不過份量就無乜少到。&#13;<br>&#13;<br>記者：梁學文&#13;<br>攝影：譚盈傑&#13;<br>Model：Sonia、Eppie（thegroup）</p><p>飽到下午茶都慳番</p><p>特價套餐共有5個菜，攞埋門口張傳單就會有多一款小菜或者湯羹送，變相有6味，埋單實收$185，即係四個人平均$46.3。如果散叫六個同樣菜式，埋單就要$394，每人就要$98.5，套餐足足平咗一半有多，而且份量有番咁上下，壯男如我連下午茶都食唔落！</p><p>散叫小菜都要$72</p><p>午市特價套餐可以揀一款點心、一款湯羹同三個小菜。四款湯羹之中比較吸引嘅係鹹肉豆腐湯，至於五款點心中，紅油抄手就最惹味，其次就係生煎包。揀完點心同湯羹就可以喺21款小菜入面揀三款，小菜原價由$38-$72。21款小菜有魚有肉，唔食肉嘅又有素菜類可以揀，總有啱你taste，而且喺門口攞張傳單重會有多一款小菜或湯羹送，有醉雞、酸辣湯或回鍋肉等，散嗌每款都要五、六十蚊，月底荷包乾涸都唔使驚啦！</p><p>散叫Vs套餐實錄</p><p>為要證實呢個半價套餐無花假，記者除了細數每碟餸嘅件數，重帶埋量杯，睇吓個湯嘅份量有無少到……</p><p>鹹肉豆腐湯$68</p><p>鹹肉豆腐湯即係上海人講嘅醃篤鮮，鹹香味比較重。用鹹肉煲同用金華火腿唔同，鹹肉肉味較重，而且入口無金華火腿咁硬。除咗鹹肉，呢款湯重有腩肉，雖然肥肥哋，不過就好好味。豆腐湯入口鮮甜，鹹肉則有引出口感的作用。</p><p>套餐多咗小棠菜</p><p>套餐由砂鍋改用湯碗上，比散叫一鍋豆腐湯少咗唔夠100ml、少咗冬笋，不過就多咗小棠菜。</p><p>紅油抄手$28</p><p>一般上海舖頭會淨係用豬肉做，不過呢度就加入咗蔬菜，平衡番豬肉嘅肥膩感，而且入口重多咗爽口嘅感覺。醬汁最特別嘅地方係帶甜，因為師傅加入冰糖煮醬汁，令醬汁味道辣中帶甜，連蒜一齊放入口就更加惹味。</p><p>少咗一粒</p><p>套餐有五粒，比散叫少咗一粒，不過見係四人餐，一人有一粒，都OK啦！</p><p>銀芽鱔糊$72</p><p>鱔糊有補血嘅功效，入口腍滑，而且用由印尼入口嘅幼身鱔做鱔糊，唔會有孔雀石綠，可以放心食。鱔糊最佳食法係夾銀絲卷，鱔糊銀芽爽，銀絲卷就軟綿綿，一爽一軟非常夾。</p><p>無咗三塊鱔</p><p>驟眼睇好似差好多，細看之後原來係啲餸堆高咗，點算之後銀芽少咗幾條，同唔見咗三塊鱔，味道則不變。</p><p>尖椒辣子雞$68</p><p>愛辣就會鍾意呢款辣子雞，一上枱就有一陣攻鼻嘅辣味。辣味係來自大大粒嘅四川燈籠椒，不過呢款椒淨係得攻鼻，入口唔會有指天椒咁辣，絕對可以試試原粒放入口。雞塊經醃過，更加嫩滑。</p><p>唔見三嚿雞</p><p>特價之後少咗幾粒燈籠椒同三件雞塊（原價有12件雞塊），不過燈籠椒少咗影響唔係好大。</p><p>賽螃蟹$62</p><p>賽螃蟹係一款無膽固醇嘅菜，係一個健康之選。𠵱家有禽流感，所有家禽類都要煮熟至可以食，賽螃蟹要用100度滾油做，而且不會加生蛋黃喺面，保證一定熟透又衞生。喺面頭放上乾貝同火腿茸，香口之餘又有口感。</p><p>一樣咁多</p><p>特價之後隻碟係細咗，不過份量就無變。</p><p>雕皇醉雞$60（原價）</p><p>呢款用門口Coupon換嘅小菜份量一啲都唔少，差唔多有半隻雞，而且好入味，所以入座之前一定要攞傳單，咁就免費多一個小菜，變相再減價。</p><p>食客幾句</p><p>記者食評</p><p>雖然套餐中的五味餸（未計免費醉雞）整體比散叫的份量少了，但經過細算下相差的確不太顯眼，最吸引係比散叫平成半，糧尾都想食豪啲？𠵱家有多一個選擇。</p><p>嚼江南（26280282）&#13;<br> 地址：沙田新城市廣場三期A197b&#13;<br> 營業時間：11:30am-11:00pm&#13;<br> 特價套餐供應時間：11:30am-3:00pm</p></body></html>