<html><header><meta charset="utf-8"><title>沉默十年首開腔<br>林子祥前妻驚沙麗搶完老公搶仔女</title></header><body><h1>沉默十年首開腔<br>林子祥前妻驚沙麗搶完老公搶仔女</h1><p>林子祥（阿Lam）一連三場演唱會，前晚圓滿結束，自稱前晚首次欣賞前夫在舞台上演出的吳正元，昨日接受港台訪問時，打破沉默大談十年前與阿Lam離婚的真相，直指葉蒨文是破壞其婚姻的第三者，甚至令她擔心兒子亦會被搶走。</p><p>吳正元於九五年與林子祥離婚後，絕少談及過去的感情瓜葛，昨日她接受港台節目《傾心事家庭》訪問時，在主持人鄧藹霖及兩名心理專家面前，終打破沉默大數葉蒨文破壞其美好家庭，更令她產生連兒子也會被搶走的恐懼。</p><p>奉子成婚&#13;<br>刻意扮演小女人遷就</p><p>吳正元表示當年與林子祥奉子成婚後，剛開始時婚姻生活並不理想，她憶述說：「我當年有咗BB先至結婚，阿Lam覺得我係迫佢結婚，我話如果佢唔想結婚，個BB可以跟我姓。」吳正元更表示婚姻初期扮演小女人角色，所有事情均由阿Lam話事。&#13;<br> 提到葉蒨文的出現令其婚姻受影響，吳正元即勞氣地說：「沙麗係一個好冇安全感嘅人，當年我哋住喺美國，美國咁大，佢都要同我住埋同一條街，住我隔籬，間屋又要大過我，係人都注意到佢啦！我鍾意嘅嘢，佢都要鍾意埋一樣。沙麗喺人哋面前又話好鍾意我個細仔Alex，我覺得有啲恐怖，怕有人搶咗個仔。」</p><p>感慨良多&#13;<br>「佢唔認就死無對證」</p><p>被問到葉蒨文可有提過與吳正元所生的女兒相處得不太好時，吳正元說：「沙麗又唔好咁貪心，個女好有深度、cool啲。當時我做太空人，阿Lam好多時間同沙麗一齊做嘢，沙麗媽咪同我講過，佢話沙麗唔搶我老公，我𠵱家唔係耿耿於懷，佢唔認就死無對證，認就只係過去嘅事實。」問到阿Lam是否一個好爸爸及好丈夫時，吳正元稱只能以「佢係一個好人」來形容前夫。&#13;<br> 對於外界指她過去對阿Lam「好惡」，吳正元否認說：「我以前係幫阿Lam食咗好多死貓，阿Lam係好聰明嘅藝人。」&#13;<br> 雖然從事唱片業多年，且與阿Lam結婚十五年，但吳正元表示過去從未看過阿Lam的演唱會，前晚終於首次坐在觀眾席上欣賞阿Lam的演出，她感慨地說：「噚晚睇佢個騷，佢同真人真係好唔同，噚晚我都係第一次睇佢個騷。」</p><p>否認苛刻&#13;<br>指沙麗銷量差待遇降</p><p>吳正元亦否認過去擔任唱片監製時，對葉蒨文特別苛刻，她說：「當時做唱片要有預算，但係唱片冇咁好賣，就要降低個待遇，阿Lam嘅唱片唔賣得都要降低待遇，我好公私分明。」吳正元又表示現時間中會與葉蒨文及林子祥聯絡見面，問她能否與葉蒨文同枱食飯？吳正元說：「我會同屋企人食飯，但唔會坐（沙麗）隔籬。」&#13;<br> 雖然在節目中大數葉蒨文，吳正元閂咪後卻笑說：「我個仔女同埋沙麗都會聽，唔可以講咁多壞話。」問到她現時的感情生活如何？吳正元即笑逐顏開地說：「紅色，好hot。」但問到有否拍拖時，她只拋下「唔講得」作回應。</p><p>反應熱烈&#13;<br>歌迷拉扯失平衡險仆</p><p>林子祥與當年任職唱片公司高層的吳正元於八○年結婚，二人育有一子一女，至八三年葉蒨文（沙麗）與阿Lam因合唱《重逢》相識，其後更介入成為第三者，九三年沙麗更不理會自己如日中天的事業，公開承認「我愛林子祥」，至九五年林子祥終與吳正元離婚，翌年和沙麗結為夫婦。&#13;<br> 此外，林子祥的演唱會前晚圓滿閉幕，吸引林建名、朱玲玲和潘源良等往捧場，而成龍、譚詠麟、杜麗莎及徐小鳳等則擔任表演嘉賓。個唱近尾聲時，阿Lam站在台邊駁口位與歌迷握手，但因歌迷反應太過熱烈，不停拉扯阿Lam，令他退後時險些失去平衡仆倒，幸好他最終站穩腳步。&#13;<br> 採訪：王連連、張俊銘　攝影：仇志德</p></body></html>