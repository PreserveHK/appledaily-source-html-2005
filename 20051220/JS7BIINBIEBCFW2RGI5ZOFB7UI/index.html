<html><header><meta charset="utf-8"><title>哈利佬 - 谷德昭</title></header><body><h1>哈利佬 - 谷德昭</h1><p>上次寫聖誕檔期大片中寫漏了《哈利波特：火盃的考驗》，因為幾星期前在台灣已看了此片，一時醒唔起原來在香港未上映。&#13;<br>這一集中，哈利仔跟同伴們都已亭亭玉立，處於哈利仔與哈利佬之間，雖然唔係一面青春痘加鵝公喉，但青春期中的年輕人的長相確是暗藏幾分尷尬，Cute又唔係好Cute，Man又唔係Man。上集中非常搶鏡的貌似許冠英的紅髮同學，在今集中起不到喜劇效果，不靚仔的小朋友我們可稱之為得意，但不靚仔的年輕人就是不靚仔的年輕人，冇第二條路。&#13;<br>第一集當然最卜卜脆，每個細節都充滿幻想力，小如食粒魔法糖果豆都描寫得趣味盎然，但這類小情小趣看了幾集，有點看「鈍」了。最新一集的劇情講述哈利受到召喚，越級挑戰魔法測試，爭奪聖盃，另一方面，魔王佛地魔亦照例設下陷阱，新意不大。華籍少女KatieLeung飾演張秋，在這集中其實戲份不多，不過小外甥是哈利迷，她說張秋將會很重要，因為會成為哈利的初吻對象。找來《四個婚禮一個葬禮》的導演MikeNewell執導，總覺有點格格不入，成人有餘，童心不足。&#13;<br>此集的故事缺乏一個重點突破，亦沒有全新震撼的視覺特技設計，不過反正哈利的書迷及戲迷都已看了頭幾集，正所謂目標觀點喺晒度，票房一定冇問題，好過印銀紙。</p></body></html>