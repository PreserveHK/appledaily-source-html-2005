<html><header><meta charset="utf-8"><title>菜肉魚之有單為憑：蟹粉小籠包1蚊個爆汁</title></header><body><h1>菜肉魚之有單為憑：蟹粉小籠包1蚊個爆汁</h1><p>上個禮拜原本約咗幾個friend去銅鑼灣消夜，不過有個住荃灣嘅friend話怕示威，點都唔肯過海，惟有就佢入荃灣。去到發現有間上海舖消夜點心小食一律$10，重有$1蟹粉小籠包，見咁抵就梗係入去試試啦！	&#13;<br>&#13;<br>記者：梁學文&#13;<br>攝影：林栢鈞&#13;<br>Model：Bienca、Carrie、昌</p><p>80款食物平一半</p><p>去到門口見到個消夜宣傳，開頭半信半疑，幾個friend心諗點會有咁大隻蛤乸隨街跳？呢度平時點心起碼都要$20至有交易，𠵱家$10就得，一心諗住份量實會少咗或者得幾款揀，點知入到去坐低，望吓張點心紙，一數之下竟然有80款食物任揀。唔單止有點心同小食，原來呢度出名嘅湯麵同粉麵類都有特價，價錢足足平一半。</p><p>10:00pm後幫襯最抵</p><p>消夜時段每晚10點開始至到一點半，茶錢收$3位，唔飲茶可以揀豆漿，都係$5一杯。我哋一行三個人去食消夜，食到捧住個肚最後埋單都係$135，即係每人$45。住荃灣嗰個friend話喺呢度平時食番咁多，價錢應該要一個double，而且份量都係差唔多，消夜嚟食真係幾抵！另外，家陣重有$1一個蟹粉小籠包，每人可以點一個唔使爭。</p><p>蟹粉小籠包$1&#13;<br>（原價$15，星期一至五全日供應）　</p><p>家陣重係蟹季，而且係特價$1，係呢度必食之選，只要一放入口（睇熱呀！）就即刻爆汁，每人只可點一個，想食多個就要原價$15。</p><p>10點後</p><p>為咗驗證消夜時段食物份量有無縮到水，於是就分別喺晚市同消夜時段order同款幾味，睇吓有無分別。實地測試結果，點心同樣係咁多件，一啲都無少到，$1小籠包真係$1就食到。</p><p>雪城高力豆沙$10（原價$24）</p><p>喺高力豆沙上面撒上糖霜，令豆沙變成一個個雪球。&#13;<br> 測試結果：味道同份量跟平時一樣，但係價錢平成半。</p><p>皇家蘿蔔絲酥餅$10（原價$20）</p><p>用白蘿蔔做蘿蔔酥餅，外面鬆化，入面又夠晒多汁。&#13;<br> 測試結果：三件就係三件，一件都無少到，蘿蔔酥同樣係咁大件。</p><p>雞絲粉皮$10（原價$38）</p><p>呢度個汁底麻醬味重，加埋青瓜絲同芝麻，口感爽味道香。&#13;<br> 測試結果：以為平咗份量會少啲，不過粉皮、青瓜絲同雞絲都無少到。</p><p>香椰果仁煎芋餅$15（原價$26）</p><p>師傅用鮮芋頭先蒸後剁茸，然後加入豆沙做餡一齊煎，上碟前撒上砂糖，入口嗦嗦聲，過癮！&#13;<br> 測試結果：1、2、3、4、5、6、7、8，一共八塊唔會少，雖然無半價咁多，但係煎香後嘅芋餅好好味，不可不試。</p><p>老重慶擔擔麵$12（原價$28）</p><p>所有麵都係師傅每日新鮮製造，有五款麵可以揀，入口份外彈牙。擔擔麵湯底麻醬夠香，花生味重，配「幼滑」或者「粗豪」同樣好味。&#13;<br> 測試結果：唔好睇個碗就以為細size同大嘅爭好多，其實細size只係細大約五分一咋！</p><p>食客即評</p><p>霸王山莊（31562381）&#13;<br> 地址：荃灣大河道北10-20號登發大廈2樓&#13;<br> 座位：170個&#13;<br> 營業時間：11:30am-1:30am</p></body></html>