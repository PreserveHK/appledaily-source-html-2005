<html><header><meta charset="utf-8"><title>爆機狂迷：亞洲遊戲展2005今日開鑼機迷歎住打機</title></header><body><h1>爆機狂迷：亞洲遊戲展2005今日開鑼機迷歎住打機</h1><p>全港最大型GameShow今日正式開鑼，PlayStation展區依然係最重點項目，今年SCEH除咗搵嚟60位ShowGirl撐場外，重好有心思咁設立多個主題展館，如女士們專用嘅公主島、玩驚嚇嘅陰陽路，又或啱一家大細嘅親子街，最頂癮係VIPLounge，有飲有食之餘，重設有Osim按摩椅，等你成個大爺咁歎住嚟打機！&#13;<br>記者：許福合&#13;<br>攝影：陳偉強</p><p>只冧女仔男士免進</p><p>公主島可以話係首個專為女士們而設計嘅遊戲區，展館設計色彩繽紛兼可愛，遊戲試玩亦挑選畫面可愛Game為主，每位入場女士可獲贈「機后聖誕禮物包」，當中包括高鈣鎂純天然礦泉水、燒脂飲品、一天免費健身及PS禮品等，真係好體貼女士喎。</p><p>必玩！《EyeToy:Play2》</p><p>最新嘅《EyeToy:Play2》依然集遊戲同運動於一身，遊戲內包括有多款唔同類型小遊戲，由踢波、彈結他到跑步都有，即使最近天氣咁凍都會玩到成身汗。</p><p>《太鼓之達人》</p><p>至出名嘅打鼓遊戲《太鼓之達人》，新作換上更多過癮刺激音樂，節奏感弱啲都玩唔掂，打完鼓再去飲燒脂飲品，瘦身一流。</p><p>聖誕嚇鬼夠刺激</p><p>睇見展館個名已經夠嚇鬼，內裏玩到嘅遊戲亦以驚嚇類為主，當中以SCE自家開發嘅兩款嚇鬼Game為主打，其中明年二月先會推出嘅《Siren2》，現場更有中文版試玩，畀機迷有更深入感受！</p><p>必玩！《Siren2》</p><p>上集《Siren》以難度同恐怖殺出血路，新作更加入搶屍人武器，明逼你同敵人硬拼！</p><p>《RuleofRose》</p><p>30年代英國小鎮為背景，遊戲內UFO、怪物、惡魔童話並存，試玩過後覺得非常之「惡趣味」！&#13;<br> </p><p>去AGS老婆至贊成</p><p>現場特別設有Osim按摩椅iSymphonicAV，最正係駁埋PS2，一邊按摩一邊打機，按摩節奏更會隨住遊戲音樂而作出不同變化，另配上個智能耳筒，包你從未打機打得咁舒服！VIPLounge場內提供多款飲品及小食供玩家免費享用，真係好鬼大爺Feel啫！想做大爺？只要27號前購買滿$500PS產品，即可得到VIPLounge貴賓室門券一張，最正係場內買PSPGigaPack，首50名可免費獲得限量版HeadPorterPSP袋，外形靚仔之餘，保護性十足。</p><p>一家大細親子樂&#13;<br></p><p>場館設計到好家居Feel，一排沙發座椅好似喺屋企打機咁舒服！現場更安排咗Cosplay姐姐同小朋友合照兼派發快閃糖，小朋友更可參加打機同填色比賽贏獎品，一家大細盡嘗親子之樂。</p><p>必玩！《TouristTrophy》&#13;<br></p><p>《GT5》有排未出，GT之父改玩兩個轆為機迷止渴！新作依然做到逼真為主，改車、換戰衣都得，賽車嘅損耗亦會如實反映，車迷必玩。</p><p>《嗶波猴學苑2》</p><p>個樣夠晒趣怪嘅嗶波猴玩轉PS2後，又走上PSP，新作更有趣刺激，還加入大量MiniGames，一家大細玩就特別開心。</p><p>《回轉逆轉變色龍》</p><p>一個考腦筋遊戲，看似簡單；逐步將自己領地附近嘅地方反轉，取得更多地方，首先佔得超過50%領地時就勝利，不過玩落就知極考智慧。</p><p>搶先感受PS3</p><p>由日本工程師專程設計同監工，用咗全港至高級嘅專業投影機SRX-R110，配合演唱會級數嘅音響系統，場內就好似開演唱會一樣，參觀者可以親身睇到SONY下代主機PS3總數多達11種遊戲Demo片段，包你淨睇都過足癮。</p><p>首次公開下載PSPDemo</p><p>全港首次讓機迷自由下載PSPDemo，各PSP機主可免費下載電影片段、音樂同遊戲Demo，當中更包括SONY特別拍攝網劇《遊戲展的戀人們》，由周麗淇、官恩娜等主演，並且安排會每日推出一集，所以記得帶埋PSP行AGS！</p><p>亞洲遊戲展資料</p><p>開放時間：&#13;<br> 12月24日(星期六)12:00pm至8:00pm&#13;<br> 12月25日(星期日)10:00am至8:00pm&#13;<br> 12月26日(星期一)10:00am至8:00pm&#13;<br> 12月27日(星期二)10:00am至5:00pm&#13;<br> &#13;<br> 地點：灣仔香港會議展覽中心展覽廳一&#13;<br> 門券：成人$25（11歲以下小童$15）&#13;<br> </p></body></html>