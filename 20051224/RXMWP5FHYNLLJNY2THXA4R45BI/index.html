<html><header><meta charset="utf-8"><title>經濟學家護世貿 - 左丁山</title></header><body><h1>經濟學家護世貿 - 左丁山</h1><p>講開反世貿，有讀者鬧左丁山，亦有讀者捧場支持，左丁山相信，只要大家對經濟學、國際貿易理論知多啲，就會多啲理解世貿組織及國際貿易如何促進各國嘅經濟增長，有助「滅貧」或「減貧」，用社會福利政策嚟支持、補貼任何一個經濟羣體，例如農民，長期作用一定係令貧窮長期化，津貼費用只會愈來愈大，唔會減少。最得益嘅係邊一類人？就係負責管理、派發津貼嘅官僚及社會組織！</p><p>一位讀者Michael來電郵云：「『有線』『世貿特輯』（其實係『反世貿特輯』）由『休娛大腳板』主持負責，請來三位嘉賓，包括反世貿聯盟人士，傳理系教授，中文系教授，講世貿係講自由貿易經濟課題，起碼要搵個經濟學導師，提吓比較優勢，保護主義，津貼資助等問題，唔好當觀眾連經濟101都未讀過。」&#13;<br> 左丁山冇睇過呢個節目，無以置評，但前日收到一封電郵，上有好多大學經濟學教授，經濟分析師名字。一位著名經濟分析師話：「世貿會議在港召開，暴露了香港傳媒及不少市民對經濟學的知識缺乏，亦不明白南韓經濟發展情況；香港是自由貿易城市，經濟命脈賴此維持，怎可能否定自由貿易，竟然同情南韓農民而否定自己？這是香港經濟學教育的失敗！」（原文為好長嘅英文，左丁山濃縮之），呢位經濟師呼籲全港大學經濟學教授寫文章，捍衞自由貿易，闡述世貿，唔好俾啲政治佬、社會佬、文化佬係咁噏，經濟佬應份出聲！&#13;<br> 左丁山睇完電郵，覺得深得我心，第二日就見到中大經濟研究所主任宋恩榮教授喺明報（十二月二十二日）發表一篇「評『世貿對發展中國家弊大於利』的種種謬論」，時間啱啱好，如果多幾位經濟學教授執筆為文，澄清對自由貿易嘅誤解，咁就更加熱鬧。報紙專欄之中，左丁山算係肯做爛頭蟀，至怕勢孤力弱，雙拳難敵四手啫，有專家教授助陣，咁就膽壯啲。</p></body></html>