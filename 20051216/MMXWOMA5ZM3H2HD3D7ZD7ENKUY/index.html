<html><header><meta charset="utf-8"><title>水貨喪炒$9,000行貨報到玩限量3,888部</title></header><body><h1>水貨喪炒$9,000行貨報到玩限量3,888部</h1><p>以經典復古為元素嘅NokiaL'Amour系列，即將喺今個聖誕前兵分三路抵港！而當中以唇膏筆機身，配備200萬像素鏡頭嘅7380，更於上星期靜靜雞殺入「機場」。據講，由於「只此一間」，店舖曾將售價炒至$9,000，亦即接近發布時500歐元（約港幣$5,000）嘅兩倍！不過行貨一出，已確實售價為$4,398，雖然價位比想像中低，奈何今次僅限量發售3,888部，就算唔俾人「炒」，身價一樣矜貴！&#13;<br>&#13;<br>記者：陳國輝　&#13;<br>攝影：林栢鈞</p><p>L'Amour屬於結合文化、工藝與民俗氣息嘅最新系列，機身特別用上陶瓷、皮革等天然物料，而金色機面上還刻有獨特嘅圖案，帶出濃厚復古品味。首次曝光於10月份，而日前已經推出嘅7380，就屬於L'Amour高階機種；7370以及7360則列為中階及入門級類別；售價亦比7380便宜，前者約$3,000，後者為$2,500以下，推出日定於聖誕之前，趕住買禮物送畀朋友嘅話，都係時候！</p><p>機身盡玩靚物料</p><p>好多人嫌膠殼機手感唔好，而不銹鋼、防花玻璃等靚「餡」，定價又太貴；L'Amour取其中庸之道，機身特別採用咗陶瓷、真皮及金屬等靚物料炮製，攞上手已經好有手感！為咗增加機身簡單線條嘅層次感，所以另特別加入彩釉及蝕刻等工藝技術，機面以此自然圖案一襯，就更顯得手機的矜貴！&#13;<br> 至於機身內涵方面，7380顯示屏同上代一樣（7280），同玩6萬5千色彩芒（104×208），不過可能係全鏡面設計關係，望落硬係覺得大啲；機身Size雖然冇加大，不過7380就將相機的拍攝能力，由舊機有30萬像素升級上200萬像素加閃光燈，改進好大！不過最經典者，當然係佢保留返「踢走鍵盤」嘅圓形轉盤設計；雖然「轉轉轉㩒」打電話方法真係幾「騎呢」吓，但可能Nokia將呢代嘅轉盤特別做大咗，所以的確感覺「好用咗」，真係幾接納民意喎！</p><p>室內環境試相</p><p>雖然人像及背景顏色偏紅，不過輪廓非常清晰，背景物件睇得好清楚。</p><p>Profile</p><p>制式：GSM900/1800/1900&#13;<br> 體積：114×30×20mm&#13;<br> 重量：80g　&#13;<br> 屏幕：6萬5千色&#13;<br> 通話時間：120-180分鐘　&#13;<br> 備用時間：200-240小時&#13;<br> 主要功能：200萬像素鏡頭、鏡面屏幕、聲控指令、FM收音機、MP3及AAC鈴聲、52MB內置記憶體&#13;<br> Nokia（21366338）</p><p>7370勁玩旋屏</p><p>繼SE玩過旋轉式屏幕後，卒之輪到Nokia嘅7370，早前在全球發布會上現身時，好多在場記者都話好有新鮮感，屏幕旋轉起上嚟亦夠「爽利」。由於跟SE嘅W900i類似兼差不多同期推出，難免用家會有所比較。筆者覺得SE部W900i定位在高階機，而Nokia嘅7370就走中級機路線，所以行價約$3,000有交易，以功能比確係較抵玩，最重要係7370賣相居然唔比SEW900i輸蝕！</p><p>Profile</p><p>制式：GSM900/1800/1900&#13;<br> 屏幕：26萬色&#13;<br> 鏡頭：130萬像素&#13;<br> 主要賣點：旋轉式屏幕、8倍數碼變焦、補光燈、立體聲喇叭、藍芽&#13;<br> 體積：88.5×43.4×22.6mm&#13;<br> 重量：104.4g</p><p>7360平價搶灘</p><p>既然發布會有齊高、中階機種，Nokia又點會少得走平價路線嘅LowEnd機呢？雖然呢款7360型號跟7370差不多，不過功能就真係差一大截。首先鏡頭只有最基本嘅30萬像素，屏幕亦唔及7370嘅2"咁大，兩機相差$500計真係唔多抵，唯有以Design角度欣賞部7360啦。幸好有番PushToTalk、拍攝短片、MP3鈴聲等功能，叫做收買番啲人心！</p><p>Profile</p><p>制式：GSM900/1800/1900&#13;<br> 屏幕：6萬5千色&#13;<br> 鏡頭：30萬像素&#13;<br> 主要賣點：PushToTalk、FM收音機、短片拍攝、MP3鈴聲&#13;<br> 體積：105×45×18mm&#13;<br> 重量：92g</p></body></html>