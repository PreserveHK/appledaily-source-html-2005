<html><header><meta charset="utf-8"><title>極速處理器+圖像晶片<br>Dell新PPC夠爽快</title></header><body><h1>極速處理器+圖像晶片<br>Dell新PPC夠爽快</h1><p>PPC（PocketPC）一向都係以實用功能為主，相信各位用家主要都係作個人手帳、記事簿等用途，雖然PPC都有唔少遊戲推出，不過玩得是否暢順好視乎處理器速度。而Dell最新推出嘅AximX50，內置獨立圖像處理器，專責顯示功能，就可讓用家打機、睇戲都可有更暢快效果，加埋頂級624MHz處理器，話唔定遲吓PPC可以玩到最新電腦遊戲㖭。&#13;<br>&#13;<br>記者、攝影：許福合　ImageGirl：Mandy</p><p>今次DELL推出嘅X50新系列，處理器仍然係焦點之一，X50會分為3個型號，強勁版X50v將會用上IntelPXA270624MHz處理器，較低檔次型號就會分別使用520MHz同416MHz。高速處理器除咗係PPC級數象徵，實際使用時用家會發現用起來會更爽快，加埋內置128MBROM＋64MBRAM（416MHz版為64MBROM＋64MBRAM），即使同時進行幾個工作都可應付自如，拎住部X50出街，就好似有部Notebook喺身邊一樣咁好用。可能有人會擔心處理器跑咁快，會否更食電，X50系列為此就內置咗4種運行模式，全速運行、慳電、正常及自動模式，配合可換式電池設計，能有效延長操作時間。</p><p>PROFILE</p><p>處理器：IntelPXA270624MHz&#13;<br> 記憶體：64MBRAM＋128MBROM&#13;<br> 擴充槽：SDIO/CF&#13;<br> 電池：可換式電池&#13;<br> 網絡：802.11b及藍芽&#13;<br> 體積：119×73×16.9mm&#13;<br> 重量：175g&#13;<br> 操作系統：WindowsMobile2003SE&#13;<br> 查詢電話：29693168（DELLHK）&#13;<br> 網址： http://www.dell.com.hk &#13;<br> </p><p>獨立圖像處理器</p><p>同一般PPC不同，X50系列使用獨立圖像處理器，顯示能力變得強勁得多，同時因為減少對處理器倚賴，即使打機工作同時進行，亦可以變得爽快得多，而遊戲效果亦可以更多元化，最明顯可預期玩到更多3D遊戲。鍾意用PPC睇電影嘅用家，內置圖像處理器亦有助提升播放質素，筆者就曾試播MPEG4影片，發現效果非常暢順，同一般流動式DVD機分別唔大，流暢度明顯較同級機為高。而最值得一讚係X50v擁有一個3.7吋大芒，畫質高之餘，最勁係可達VGA級解像度，與標準QVGAPPC相比，從圖像到文字顯示都變得精細得多，更適合欣賞相片、睇書及各種多媒體玩法。</p><p>無線網絡齊全</p><p>PDA最重要手感良好，X50擁有相當薄嘅機身，長時間使用都唔怕辛苦，雖然只係膠質外殼，但外觀仍然不俗，又不易跣手。機頂已經不似上代X30會凸出天線，同時仍能提供802.11b無線網絡、藍芽1.2及紅外線，要隨時上網或接駁其他機種都好方便。對PDA，記憶卡仍然係相當實用方式，X50本身內置有CF同SDIO插槽，同時照顧到接駁方便同擴充性，亦可外置相機等組件。作業系統將會使用《WindowsMobile2003SE》，筆者就最愛其內置嘅畫面橫直度任轉功能，只要簡單一按就可轉換，對經常要瀏覽網頁、用作文書處理，甚至睇闊屏幕影片，都非常啱用。</p><p>效能大測試</p><p>X50用咁強勁處理器，大家當然想知究竟有幾勁，筆記就用專門程式《SpbBenchmark》作個測試，結果一如所料，唔少項目都比巿面同價錢嘅PPC快20%至30%，相當可觀，對影像要求較高嘅用家，值得考慮。</p><p>精選無線上網PPC</p><p>雖然流動產品大方向，都係往無線網絡為主，不過現時內置有無線網絡嘅PPC，都屬較高檔機種，價位大約要$3,000至$5,000，視乎配備及功能而不同。今日就精選多4款具WLAN嘅PPC畀大家參考一下。</p><p>e750外形煞食</p><p>Toshiba呢部e750外形幾煞食，有別大部份PPC那種呆笨賣相，而且功能相當實用齊全，初推出時就以無線網絡作賣點。&#13;<br> &#13;<br> 處理器：IntelX-ScalePXA255400MHz&#13;<br> 記憶體：64MBSDRAM＋32MBFLASH&#13;<br> 網絡介面：802.11b、紅外線&#13;<br> $2,980（b）</p><p>iPAQrx3417百萬像素鏡頭</p><p>HP嘅iPAQrx3417，最大賣點係內置百萬像素鏡頭，隨時隨地都可拍攝高解像相片。配備《MediaPlayer9》方便睇片或聽音樂。&#13;<br> &#13;<br> 處理器：SAMSUNGS3C2440&#13;<br> 記憶體：77MB(中文版）/92MB（英文版）&#13;<br> 網絡介面：802.11b、藍芽&#13;<br> $3,580（a）</p><p>iPAQrx3715強力遙控</p><p>HPrx3715配備《NevoHomeControl》軟件，變身萬用遙控器，方便控制家居及辦公室內所有影音設備，亦設有百萬像素鏡頭。&#13;<br> &#13;<br> 處理器：SAMSUNGS3C2440&#13;<br> 記憶體：139MB（中文版）/152MB（英文版）&#13;<br> 網絡介面：802.11b、藍芽&#13;<br> $4,580（a）</p><p>iPAQhx4700特大屏幕</p><p>HPhx4700提供矚目的4吋半反射式VGATFT彩色顯示屏，方便用家觀看文件、影像及網頁而毋須經常捲動頁面。&#13;<br> &#13;<br> 處理器：IntelPXA270624MHz&#13;<br> 記憶體：135MB&#13;<br> 網絡介面：802.11b、藍芽&#13;<br> $4,980（a）</p><p>查詢</p><p>（a）HPHK（800938833）&#13;<br> （b）其士商業系統（29533555）</p></body></html>