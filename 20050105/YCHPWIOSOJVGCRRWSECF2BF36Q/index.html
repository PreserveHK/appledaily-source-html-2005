<html><header><meta charset="utf-8"><title>精明消費：<br>擴張式餐枱親朋戚友到訪都夠坐</title></header><body><h1>精明消費：<br>擴張式餐枱親朋戚友到訪都夠坐</h1><p>踏入2005年，好快又會到農曆新年，想為屋企換新家具的話，有無諗過換張新餐枱呢？屋仔細細朋友又多多的話，可選擇可擴張式的餐枱；貪方便的人士則可以選擇套裝款式，另外傳統的一張過款式亦有得揀，相信總有一張啱你心水！&#13;<br>&#13;<br>記者：梁彩燕　攝影：陳盛臣&#13;<br>Model：Shine（StarAsia）</p><p>擴張式餐枱&#13;<br>朋友多多至啱</p><p>香港地寸金尺土，一般人屋企都唔會好大，所以選擇餐枱，好多人都會考慮可以擴張的款式。平日摺埋細細張，有客人到訪即可擴大，靈活又實用！</p><p>簡易對摺開合</p><p>尺寸：35.5/48×24×28吋&#13;<br> 呢張JUSSI餐枱，以實心樺木製造，表面再髹上光漆，平時只需用抹布擦拭便可。開合方法最為方便簡易，只要將枱面對摺再旋轉90°至正確位置即可。	售價：$690（a）</p><p>實木夠硬淨</p><p>尺寸：44/68×32×30吋&#13;<br> Cofen-walnut餐枱，用胡桃色的德國櫸木製造，枱面則是霧化強化玻璃，硬淨唔易刮花。拉開兩旁的附加板，可增加使用面積至68吋長，足夠4至6人使用。&#13;<br> 售價：$2,590（b）</p><p>圓枱氣氛最融洽</p><p>尺寸：36/50×36×30吋&#13;<br> 無論屋企人多或人少，圍埋一枱食飯氣氛就最融洽。髹上深色胡桃木的圓形水曲柳木餐枱，開合設計夠慳位，層板收藏於枱中間，擴大後足夠6人使用。&#13;<br> 售價：$1,490（b）</p><p>8人大家庭啱用</p><p>尺寸：54.6/90.5×35.5×29吋&#13;<br> NYGARD密集纖維板長方枱，平時可坐4人，只要拉開兩邊枱面，將收藏於枱下的兩塊延伸板併於桌上，便可擴大到足夠8人使用。圓形枱角設計，可避免小孩子撞傷。&#13;<br> 售價：$1,690（a）</p><p>仿皮包實木夠獨特</p><p>尺寸：32/55×41.5×29.5吋&#13;<br> Casa開合餐枱以雲石枱面設計，用來襯一屋中式家具就最有古典味。兩邊可拉開並附有附加板，最特別係枱邊及4邊枱腳均用仿皮包着實木，款式獨特，可坐4至6人。&#13;<br> 原價：$1,999&#13;<br> 特價：$1,759（d）</p><p>貴氣雲石枱面</p><p>尺寸：42/65×32×30吋&#13;<br> 若喜歡中式家具，呢款胡桃木色實木架，枱面配以黃晶琥珀金線雲石的餐枱就最適合。雲石枱面夠貴氣又耐用，開合式實木則夠穩陣，適合4至6人使用。&#13;<br> 售價：$2,790（b）</p><p>套裝桌椅&#13;<br>襯埋一套最方便</p><p>很多家庭都愛買套裝餐枱，貪方便之餘，貪佢襯埋一套有埋同款餐椅，夠晒統一又唔使花時間左配右搭，絕對慳水慳力。</p><p>簡潔白楊木套裝</p><p>尺寸：43×29.5×28吋&#13;<br> BACKE4人餐枱連4椅，枱面以梣木夾板及實心白楊木製成，再髹上光漆，可以防止刮花又易於清潔。支腳及框架則由鋼製造，款式簡潔。&#13;<br> 售價：$599（a）</p><p>兩椅套裝小家庭啱用</p><p>尺寸：31.5/47×23.5×29吋&#13;<br> 屋企只得兩口子的話，呢張胡桃木紋的餐枱套裝就最適合。一套包兩張椅，將開合餐枱伸延後成47吋長，請多兩個朋友一齊坐就啱啱好。&#13;<br> 原價：$1,808&#13;<br> 特價：$1,490（b）</p><p>圓枱減小童碰傷機會</p><p>尺寸：35.6/44.5×35.6×29.7吋&#13;<br> Lugo圓形開合枱，圓枱可減低小童碰傷的機會，配以4張備有軟墊的餐椅同白色設計，顯得家居整潔及純樸，但清潔工夫就絕不可以馬虎了！&#13;<br> 原價：$1,999　特價：$1,399（d）</p><p>耐用實木夠襟興</p><p>尺寸：39×35×29.5吋&#13;<br> Cheney開合餐枱，形狀接近正方形，上面放張麻雀枱板開雀局就啱啱好！實木設計最穩陣耐用，配以4張櫻桃色軟墊餐椅，款式亦很襟興。&#13;<br> 售價：$2,675（d）</p><p>靚料北歐松木</p><p>尺寸：48×32×30吋&#13;<br> 呢款餐枱連4椅套裝，以北歐松木製造，枱面為強化玻璃面，耐熱又防刮花，款式新穎簡潔，亦容易與一般家具款式配搭。&#13;<br> 原價：$3,138　特價：$1,568（c）</p><p>傳統餐枱&#13;<br>玩花臣</p><p>簡簡單單買張餐枱，都可以有唔同功能迎合不同人的要求，好似中央轉盤、可摺式枱面，甚或獨特形狀等，總之要方便用家。</p><p>中央轉盤夾餸最方便</p><p>尺寸：46.8×29.6吋&#13;<br> 就算人少少一齊食飯，最好都係有個轉盤，可以將食物轉到自己面前先夾餸，唔使「飛象過河」咁冇禮貌。呢張EDO4至6人圓桌，中間就有埋玻璃轉盤畀你轉食物，夠晒方便。	售價：$3,900（e）</p><p>樺木長方枱</p><p>尺寸：52.6×29×29吋&#13;<br> NORDEN長方形餐枱，以實心樺木製造再髹上光漆，具樸素的大自然Feel，款式耐用又耐看，可坐到4人。&#13;<br> 售價：$690（a）</p><p>儲存格夠實用</p><p>尺寸：48×30×30吋&#13;<br> M.MIX餐枱，以白玉翡翠配綠雲石製成，重身硬淨又耐用。款式高貴易襯，老人家實鍾意，中間的儲物格可放餐墊及隔熱墊，夠晒實用。&#13;<br> 售價：$2,190（b）</p><p>橢圓形夠特別</p><p>尺寸：70×46.8×29.5吋&#13;<br> MAGNUM1800OvalTable，橢圓形夠特別，款式亦夠簡潔，大大張枱可以足夠6至8個人使用。&#13;<br> 售價：$4,280（e）</p><p>售賣點</p><p>（a）	宜家傢俬　31250888　九龍灣德福廣場二期三樓&#13;<br> （b）	吉之島　28846888　鰂魚涌康山道2號康怡廣場南&#13;<br> （c）	翡翠籐器　25030881　北角英皇道145號民眾大廈閣樓&#13;<br> （d）	實惠　26638833　銅鑼灣怡和街1號香港大廈地庫&#13;<br> （e）	G.O.D.　28905555　銅鑼灣禮頓中心77號2樓</p></body></html>