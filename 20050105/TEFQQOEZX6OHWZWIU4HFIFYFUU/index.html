<html><header><meta charset="utf-8"><title>股路縱橫：低位反彈勁百利保大強勢</title></header><body><h1>股路縱橫：低位反彈勁百利保大強勢</h1><p>大市掉頭，且跌勢頗急，恒指曾跌穿萬四點大關，最低時跌達246點，尾市有反彈，但沽壓仍重，恒指收14045，跌191點，成交大增到213億元。大跌市而成交大增，令人憂慮，恒指同時跌穿10日線（14190）同20日線（14115），以及中期上升軌，有形成雙頂傾向，初步在50日線（13854）水平會有支持。&#13;<br> 大市雖急挫，但市勢仍係趨向個別發展，噚日上升股超過200隻（不計認股證），個別澳門概念股仍有強勢表現，由於消息不斷，尋寶潮持續，濠股仍會成為熱炒對象。&#13;<br> 嘉華建材（027）果然係真命天子，唔單止逆流而上，成交更超逾4000萬股，比前兩日都增加，高收6.60元，升0.5元，升幅8.1%，好事漸近，一眾炒家落力捧場。世紀建業（079）一度搶到0.495元，收0.45元，大升18.4%。英皇系孖寶拆細買賣，英皇中國（2955）搶上4.0元後回收3.275元，升13.1%；英皇國際（2954）則收1.91元，升4.6%；英中供股權今日登場，相信消化完成後，又會再升過。</p><p><spanclass>旗下富豪準備染「濠」 &#13;<br> 噚日推介嘅莊士機構（367），早段已裂口高開，雖值大跌市，仍能高收0.83元，升7.8%，成交更大增到超過9000萬股，走勢已明顯出現突破，短線仍可以1元為目標。&#13;<br> 百利保（617）個勢好強，噚日最低曾落到22.2仙，但午後由低位迅速反彈，收番23.7仙，僅微跌0.2仙。前日，百利保剛升破複式大圓底嘅頸線（23.1仙）阻力，噚日嘅調整，可視為後抽，今日好大機會破位（24仙）而上，以短期量度升幅計，目標指向31仙，即係重有30%嘅上升空間。&#13;<br> 百利保持有45%嘅富豪酒店（078），家吓在香港經營5間酒店，亦已準備染「濠」，集團副主席蔡志明在澳門人面甚廣，將會擔當重要角色。富豪目前正在澳門洽商多幅位於氹仔的地皮，發展酒店和住宅，考慮興建兩間不同檔次的酒店，一間三、四星級有1000個房間，另一間係300至400個房間的五星級酒店，屆時集團在港澳的酒店房間數目將達到6000間。&#13;<br> 04年6月底，百利保每股資產淨值0.46元，計劃物業增值之數，每股實際資產淨值可達0.6元，即使以目標價0.31元計，折讓仍接近5成。&#13;<br> 郭兆誠</spanclass></p></body></html>