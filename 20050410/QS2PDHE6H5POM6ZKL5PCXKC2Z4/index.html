<html><header><meta charset="utf-8"><title>Nokia鬚刨王再現</title></header><body><h1>Nokia鬚刨王再現</h1><p>提起鬚刨王三個字，就算唔講牌子名，大家都會知係Nokia8810，當年排隊買機的盛況至今仍然係一個紀錄。就算今時今日，都有唔少用家鍾意買番部二手機返屋企珍藏！不過睇嚟大家遲啲唔使再行二手機舖搵8810，因為Nokia日前就正式宣布推出後繼機8800！同樣採用伸縮機身，不過伸出嘅就係屏幕及鍵盤。據Nokia透露，伸縮滑軌用上雙穩式彈簧裝置及不銹鋼珠軸承系統，真係令人期待有幾好「推」！而機身物料就採用不銹鋼，屏幕用上特別強化玻璃，唔使睇住個「花呢花碌」嘅螢幕！</p><p>50萬像素較少有</p><p>功能上，8800採用今期Nokia最興嘅26萬色螢幕，解像度達208×208像素，推出機身後，機背會有個50萬像素鏡頭，一個於手機上少見嘅鏡頭像素！而且支援藍芽、播片及全新3D影像引擎，內置64MB記憶體，以及EDGE制式。8800預計今年第二季就會開賣，各位等「剃鬚」嘅用家，相信唔使等好耐！&#13;<br> 產品網址：www.nokia.com.hk/nokia/0,8764,73092,00.html&#13;<br> &#13;<br> PROFILE&#13;<br> 制式：GSM三頻?EDGE&#13;<br> 顯示器：26萬色（208×208像素）&#13;<br> 功能：50萬像素鏡頭、藍芽、64和弦、MP3鈴聲、JAVA、收音機、內置64MB記憶體&#13;<br> 備用時間：8日&#13;<br> 通話時間：3小時&#13;<br> 體積：107×45×15-16.5mm&#13;<br> 重量：134g&#13;<br> 第二季推出　售價：未定&#13;<br> &#13;<br> 記者：劉耀祥</p></body></html>