<html><header><meta charset="utf-8"><title>LGG262激扮保時捷開蓋撻着引擎隆隆隆</title></header><body><h1>LGG262激扮保時捷開蓋撻着引擎隆隆隆</h1><p>玩Style嘅手機，多數跟「高檔」兩字並肩而行，其中經典者，就係鑲嵌鑽石珠寶，與林寶堅尼合作嘅Vertu。但係韓國LG僅以低於$3,000嘅平民級售價，推出一部大眾化跑車手機──G262。其流線型設計，與細緻嘅跑車主題功能，有國內網站更以德國名牌保時捷與之相提並論，雖然LG已否認兩者有合作關係，但如此精心嘅Design，已值得車迷一睹風姿。&#13;<br>記者：陳國輝&#13;<br>攝影：陳偉強</p><p>與保時捷跑車比較，最相似者，莫過於車頭前面一對「青蛙眼」，其設計仿照咗保時捷車頭燈意念，睇起嚟份外有型；至於質感方面，也帶有極重跑車感，機面選用鋼琴黑烤漆令面，外殼亦雕琢為多層弧度，充份表現出跑車嘅流線型，難怪大陸網站會以為G262係由保時捷親自操刀。</p><p>手機介面　賽車主題</p><p>為表現出跑車美態，LG唔單止喺外形，連功能方面亦花咗好多心思。其中音效就夠晒過癮，無論揭蓋抑或關蓋，都會聽到由跑車引擎所發出嘅隆隆巨響，極有快感；而開機短片以及相關Wallpaper，當然都唔少得。但講到實用，就唔及單位轉換器，佢重可以將行車時用嘅每小時/英哩，轉化為每秒/英米，令計算單位更加精確。</p><p>勁靚聲3D立體聲雙喇叭</p><p>如果聽歌要求特別高，可能連內置MP3播放器亦未必夠用！G262機面有一對3D立體聲喇叭，支援MP3及AAC格式，並內置音色調諧器，即使唔戴Hands-free一樣有靚音質；另外，機面配備MusicHotKeys，關蓋情況下一樣可以選曲、播放及停止；機側支援miniSD卡，最高可達到1GB，下載過百首歌曲依然有大把空間。</p><p>試相區：室內曝光正常</p><p>場景為餐廳裏面較昏暗嘅環境，所以開啟咗夜攝模式嚟測試。從影像所見，前景嘅人像及至背景嘅Poster，光度都幾夠，加上快門反應快，莫講話影夜景，就算拍賽車鏡頭亦唔難去捕捉！</p><p>用家激評有跑車Feel&#13;<br>&#13;<br>手機玩家：焦仔</p><p>第一眼見到G262嘅感覺，就係機身充滿跑車流線型味道，特別係前面兩盞「車頭燈」好有PorscheFeel。可惜，佢本身只係一個喇叭，如果設計成來電顯示燈嘅話，就一定更有型！&#13;<br> </p><p>自由行：江小姐</p><p>有唔少國內網站介紹過，都話G262係由保時捷（Porsche）所設計，雖然唔知道係真定假，但玩過呢部機，我就發現揭蓋嗰陣會有引擎聲，重可以隨時更換唔同音效，都幾得意。</p><p>Profile</p><p>制式：GSM900/1800/1900&#13;<br> 體積：94×47.8×25.5mm&#13;<br> 重量：110g&#13;<br> 屏幕：26萬色TFT內芒/6萬5千色OLED外芒&#13;<br> 通話時間：180分鐘&#13;<br> 備用時間：200小時&#13;<br> 主要功能：130萬像素CMOS鏡頭及補光燈、內置8MB及外插miniSD卡、MP3專用掣、3D立體聲雙喇叭、支援藍芽耳筒及傳輸&#13;<br> 約$2,880&#13;<br> &#13;<br> LG（35437777）</p></body></html>