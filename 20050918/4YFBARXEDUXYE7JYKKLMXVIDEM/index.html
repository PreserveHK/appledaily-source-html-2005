<html><header><meta charset="utf-8"><title>短線遊1：水上浪漫直銷價玩盡布袋澳</title></header><body><h1>短線遊1：水上浪漫直銷價玩盡布袋澳</h1><p>萬一今晚天公作美，西貢區會係其中一個最佳賞月地點。想同情人靜靜哋嚟個非常浪漫？西貢區就首選布袋澳。呢度環境靚就唔在講，今個中秋重勝在多嘢玩，除咗可以響300°海景酒家歎海鮮之外，重有跳樓價嘅情侶珍珠首飾DIY、冧價海上動感遊……所有收費都係直銷價計，點睇？&#13;<br>記者：李玉蘭&#13;<br>攝影：陳智良&#13;<br>Models：Jeffery、Cat、Cara、Fanta、Roy、Kim、Angela、Calinda、Benedict、Albert（Salvador）</p><p>點解咁着數？因為呢度勝在「地方細細」、「交通唔方便」，所以人流一向唔會太過迫爆；純樸嘅村民平日主打接待旅遊團，習慣收取近乎「直銷價」嘅收費。今個中秋，幾個村民聯手搞活動，佢哋不但繼續呢個平價傳統，活動嘅類型更係動靜皆宜㖭。</p><p>$200	溫馨燈艇</p><p>鍾意靜靜哋嘅，走上小艇，就可以享受浮吓浮吓嘅2人空間。艇仔外表無咩特別，但係部份就安有竹架，當你掛上自備嘅燈籠、螢光棒之後，就即刻變身成另一種氣氛！你大可自備水果、月餅，又或響岸上酒家買定小炒做外賣，帶埋紅酒，自然Hea得特別逍遙！</p><p>300°海景位擦海鮮</p><p>想食得好，碼頭上面嘅海鮮酒家就至得！響日光日白嘅時候，「海鮮島漁港」並唔係咁「搶」，但係一到夜晚，佢開咗接連食店同碼頭之間嘅一連串昏黃燈泡，就即刻浪漫滿分！如果係一大班人晏晝嚟，當然預訂佢哋最出名嘅12人用特價旅行團套餐至抵，畀$880就魚、蝦、蟹都有齊；但係兩個人嘅時候，就首選墨魚刺身兩食、椒鹽瀨尿蝦呢兩款招牌菜。散叫食物價錢合理，但勝在眼前有美食，兩邊有陣陣海風，好天嘅話，抬頭係漫天明月星宿，都咪話唔爽！</p><p>$180狂玩水上活動</p><p>鍾意郁嘅你，呢個「激Fun迎秋月」活動就至啱。只須畀低入場費，就可以響2小時之內，玩齊水上電單車、香蕉船，每樣保證可以玩10分鐘；玩飽之後，重會載你去清水灣，等你繼續同陽光玩遊戲！</p><p>$30做珍珠信物</p><p>鍾意冧心嘅情侶，可以走上參觀船，參觀珍珠排！對參觀者嚟講，呢度最大賣點應該係可以用特大嘅企鵝珍珠貝，養出特別形狀嘅珍珠，如十字架、佛象、心形，但價錢就平過市價一大截。不過，養珍珠要等9個月至可以養成，心急嘅，都係即場DIY珍珠首飾實際啲。呢度架生、配件都幾齊備，要做手鏈、耳環真係話咁易，每件飾物收費由$30起固然夠抵，最開心都係可以同情人一齊雞手鴨腳做信物，好玩又有意思！</p><p>$100遊船河300分鐘</p><p>心多多又唔多想郁嘅，何不攤響度玩遊船河，嚟一趟追月記？遊艇由晚上開始出發，會途經銀線灣、果洲等好景地方，令你可以從多角度賞月！遊艇最終會響尖沙嘴泊岸，等你叉飽電之後可以去旺區繼續WeWet！</p><p>各項活動資料</p><p>輕舟賞月&#13;<br> 收費：$200玩4小時&#13;<br> 時間：9月18日6:30pm-11:30pm&#13;<br> 查詢：91642760（布先生）&#13;<br> 地址：布袋澳碼頭&#13;<br> 備註：設日夜租賃，須預約&#13;<br> &#13;<br> 激Fun迎秋月&#13;<br> 收費：$180，兩小時內試玩水上電單車、香蕉船等。&#13;<br> 時間：星期六、日及公眾假期，須預約&#13;<br> 查詢：94334711（畢先生）&#13;<br> 地址：布袋澳碼頭&#13;<br> &#13;<br> 布袋澳珍珠養殖場開放日&#13;<br> 收費：$30&#13;<br> 時間：9月18日、19日及10月2日10:00am-5:00pm&#13;<br> 查詢：24757095&#13;<br> 地址：布袋澳養魚區&#13;<br> &#13;<br> 賞月遊河團&#13;<br> 收費：$100&#13;<br> 時間：9月18日及10月2日8:00pm-0:30am&#13;<br> 查詢：24757095&#13;<br> 地址：布袋澳碼頭&#13;<br> &#13;<br> 海鮮島漁港歎海鮮&#13;<br> 時間：10:00am-11:00pm&#13;<br> 查詢：27195730&#13;<br> 地址：清水灣道布袋澳6號地下</p><p>交通</p><p>寶琳地鐵站搭16號專線小巴，每位$7，或搭的士前往，約八、九十元。</p></body></html>