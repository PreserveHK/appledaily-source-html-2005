<html><header><meta charset="utf-8"><title>短線遊2：南區泳灘節目多睇天決定玩邊科</title></header><body><h1>短線遊2：南區泳灘節目多睇天決定玩邊科</h1><p>據天文台預告，如果天氣良好嘅話，南區同西貢，都係今年最佳嘅賞月地點！南區泳灘多多，交通方便又多嘢玩，基本上唔使刻意安排，只要呢一刻睇啱好天色，即興出發都無問題，皆因呢度既有水上活動，又可以大吃大喝，靚仔靚女重特別多，由朝玩到晚都唔會悶。</p><p>好風　去赤柱玩滑浪風帆</p><p>如果好風，首選去赤柱玩滑浪風帆！一來係愈大風愈易起帆，二來係呢度三面環山，個人唔易吹出大海，玩水上活動就零舍安全；所以，響好風嘅日子，不時有百幾二百隻滑浪風帆響水面左穿右插！&#13;<br> 如果你想一試呢種水上樂趣，「捕風一族」可能會係你杯茶。呢度除咗有兒童滑浪風帆之外，重有易學又好玩嘅印第安獨木舟，可以話一家大細都啱玩！玩飽之後，想對正海灘食餐好嘅話，首選「鬼佬小廚」嘅手做Pizza，新鮮香脆，入口VeryGood！&#13;<br> 交通：中環搭6X巴士</p><p>捕風一族（28137561）&#13;<br> 收費：兒童滑浪風帆$200/全日，滑浪風帆$100-$200/3小時，印第安獨木舟$60/小時&#13;<br> 地址：赤柱正灘&#13;<br> 營業時間：10:00am-6:00pm</p><p>鬼佬小廚（28135005）&#13;<br> 地址：赤柱正灘&#13;<br> 營業時間：11:00am-11:00pm，今晚可能通宵營業。</p><p>玩即興　石澳Hea浪</p><p>響南區多個泳灘之中，石澳都算係最「親民」，一嚟各間士多、小食店都會開得「好早」、價錢亦夠大眾化；二嚟就係泳灘設備夠，真係連燒烤爐都大過人；最重要係佢嘅浪又密又好玩，所以好受一家大細歡迎。如果天氣好嘅話，接近燒烤場嘅「方方士多」可能今晚會通宵營業；大家可以用一日$30-$50租滑浪板，$20-$80租浮床之外，想即興BBQ嘅話，呢度都有多款大路燒烤食物供應，連買叉買炭，每人平均消費都係三、四十蚊，價錢相當合理！如果今晚忽然有Mood到，喺呢度就至齊全！&#13;<br> 交通：筲箕灣乘小巴或9號巴士直達</p><p>好天氣舂坎角賞月</p><p>舂坎角炮台只有幾個燒烤爐、幾張枱，但係勝在居高臨下，對正個大海，睇住大、細船穿梭，感覺真係好Free！呢度嘅交通唔算十分便利，但反而有自成一角嘅自在感，所以如果你唔介意拖男帶女咁行十幾分鐘路程，呢度絕對係個賞月好地方！&#13;<br> 交通：中環乘6X巴士，落車約步行十五分鐘可達炮台。</p><p>是日活動推介&#13;<br>&#13;<br>燈籠選美BBQ</p><p>內容：啤酒勁飲、燈籠選美大賽、自助餐及BBQ任食4小時&#13;<br> 收費：成人$128，3-8歲小童$88&#13;<br> 時間：今日12:00nn-2:00am&#13;<br> 地址：西貢蠔涌蠔涌路88號&#13;<br> 查詢：98605986（DiamondCafe）</p><p>放孔明燈　任食BBQ</p><p>內容：放孔明燈、BBQ任食4小時、吹氣兒童遊戲、風箏樂。&#13;<br> 收費：成人$68，小童$48，每人送1包飲品。&#13;<br> 時間：今日10:00am-12:00mn&#13;<br> 地址：錦田水頭村684地段109約&#13;<br> 查詢：24420909（錦田鄉村俱樂部）</p></body></html>