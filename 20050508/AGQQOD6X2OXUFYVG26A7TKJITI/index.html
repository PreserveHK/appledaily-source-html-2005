<html><header><meta charset="utf-8"><title>　　鄭海泉恒生最後一K - 李八方</title></header><body><h1>　　鄭海泉恒生最後一K - 李八方</h1><p>恒生大班鄭海泉月底將榮升滙豐銀行第一位華人主席，恒生噚晚特登係總行幫候任主席搞咗個歡送卡拉OK，除咗請一眾財經記者參加外，重請埋多位友好出席，包括九巴董事長陳祖澤、新任港交所董事張建東，同埋立法會議員石禮謙等，都可謂熱鬧非常。&#13;<br> 由於噚晚係鄭大班喺恒生嘅最後一次卡拉OK，所以恒生專程放咗好多向日葵喺嗰場度，寓意鄭生欣欣向榮，步步高升咁話喎！重有，以前恒生卡拉OK，每次都只係用卡拉OK機，但今次為咗營造氣氛，搵咗個專門教明星唱歌嘅師傅即席彈琴伴唱。八方就覺得真係特別！&#13;<br> 雖然據八方理解，滙豐係無搞卡拉OK活動嘅傳統，但係鄭大班咁鍾意唱卡拉OK，唔知會唔會將呢個恒生嘅優良傳統引入去滙豐呢？&#13;<br> &#13;<br> <br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>