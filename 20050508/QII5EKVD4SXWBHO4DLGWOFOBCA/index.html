<html><header><meta charset="utf-8"><title>星級名車<br>LegacyB4少辣易揸　鄧穎芝︰我要換車！</title></header><body><h1>星級名車<br>LegacyB4少辣易揸　鄧穎芝︰我要換車！</h1><p>相約試車前，筆者於機緣巧合下坐過鄧穎芝（Vangie）親自駕車，感想係：「一見直路即踩油，手車都算辣辣哋！即時浮起搵佢試車嘅念頭，不過試咩車呢？」不如搵架辣車過佢試吓啦！又唔係噃！佢揸開自動波房車，可能會唔慣。思量過後，終於搵嚟富士LegacyB4，呢架自動波四驅辣房跑畀Vangie試，果然一拍即合，Vangie試完車落地第一句就大嗌：「爽呀！我要換車，我要換車，我要換車……！」&#13;<br>&#13;<br>記者：馬慶武　攝影：陳陶鈞</p><p>最怕大車難泊位</p><p>年輕人都係反叛，鄧穎芝（Vangie）一考到牌就有得揸Benz，雖然係Vangie爸爸用過嘅舊車，但係話晒都係名牌房車喎！「我真係好鬼憎呢架車！大大架四四方方笨到爆，次次泊車都好辛苦！」&#13;<br> Vangie唔鍾意呢架E180，全因外形問題：「我爸爸唔畀我換車㗎！佢話呢架車安全性強喎，咁事實我又真係試過一次濕地炒埋壆，個人真係一啲事都無……！」&#13;<br> Vangie話自從呢次之後，佢爸爸更加堅決唔畀佢揸跑車，所以Vangie聽見有得以工作為名，攞正牌試富士辣車，即時笑晒口應承。</p><p>最鍾意頭冚入風口</p><p>試車當日，Vangie一見到LegacyB4真身，一如所料極度興奮，指住頭冚入風口猛嗌：「好型喎，好有落場跑車Feel。」但興奮表情突然轉為皺眉擔心：「唔係棍波車嚟㗎呵？」揸手波車唔係Vangie強項，加減波卻係佢嘅至愛：「有棍波嘅玩味，但又唔使擔心開車死火、塞車勁攰呢啲問題，梗係吸引啦！」Vangie圍住架車轉咗個圈，最滿意係LegacyB4嘅頭冚入風口及車頂天窗，最不滿嘅係車尾無定風翼，嗜辣性情表露無遺。</p><p>拖波過彎最好玩</p><p>第一輪試車，安全起見，由富士隨車嘅司機哥哥及負責拍攝嘅攝影師率先跟車，20分鐘過後，LegacyB4隨住轟隆排氣聲回到石澳停車場。先細細聲問問司機哥哥：「Vangie揸得快唔快？手車掂唔掂。」司機哥哥細聲回應：「手車幾好喎！都揸得幾快，頭先踩到成……」&#13;<br> 背後突然傳嚟大叫：「嘩！好爽呀！真係好好Feel，如果可以擁有呢架車就好喇！」Vangie話LegacyB4油門反應強勁，一畀油已經有彈出嘅感覺，而且轉向好穩定。當然，LegacyB4擁有260匹最大馬力，35.0kgm最大扭力輸出，加速力絕對唔講得笑，而且恒式四驅系統帶嚟穩重嘅轉向。Vangie更勁讚B4嘅5前速加減波好玩，拖波感覺好爽。咦？拖波？又話揸棍波車唔掂？&#13;<br> 「係呀！但係我打GT4嗰陣已經學識拖波過彎啦嘛！」&#13;<br> 嘩！原來頭先司機哥哥同攝影師嘅處境都相當危險喎……</p><p>車身有落場跑車味</p><p>富士唯一加減波車</p><p>車廂其他實用位</p><p>現役座駕：平治E180</p><p>SubaruLegacyB42.0GTSpec.</p><p>引擎：1994cc水平對向4汽缸Turbo&#13;<br> 馬力：260ps/6000rpm&#13;<br> 扭力：35kgm/2400rpm&#13;<br> 傳動：5前速自動+/-波&#13;<br> 懸掛：（前）麥花臣支柱（後）多連桿&#13;<br> 制動：（前）通風碟（後）通風碟&#13;<br> 輪胎：215/45R17&#13;<br> 尺碼：4635×1730×1425mm&#13;<br> 軸距：2670mm&#13;<br> 車重：1440kg&#13;<br> 車輛提供：意美汽車（25112727）</p></body></html>