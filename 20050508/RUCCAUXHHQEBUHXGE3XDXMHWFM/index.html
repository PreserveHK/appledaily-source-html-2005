<html><header><meta charset="utf-8"><title>馬歇爾歇馬 - 左丁山</title></header><body><h1>馬歇爾歇馬 - 左丁山</h1><p>中午時分，碰到教授Ｗ，佢立即捉住左丁山講：「喂，你上星期六講過台灣報紙六十年代創作一條新聞標題，『華來士來華』，橫排左右睇，字、意都係一樣。嗱，講古仔畀你聽，呢條標題並非台北報紙自創嘅，而係抄番嚟嘅啫。國共內戰年代，美國想話調停，派馬歇爾將軍到中國見蔣介石、毛澤東，希望國共組織中國聯合政府。但老蔣老毛都唔聽佢，馬歇爾怏怏而去。美國仍然唔死心，再派一位大使級人馬嚟中國調解，此人叫做華來士。當時嘅一份報紙，我唔記得係邊一份，大字標題：『馬歇爾歇馬、華來士來華』，似足對聯，十分工整，兼且由無論直排橫排，從左到右，或從右到左，都係馬歇爾歇馬、華來士來華。呢條標題先至值一百分呀！」唉吔，教授係化學專家，以為佢只係識得化學理論啫，乜報壇典故都識，真係通識教育之典範也。</p><p>連戰登陸，國共形勢逆轉，國民黨既然已無資格同共產黨打過，彼此握手言和，正式結束敵對狀態，誰曰不宜？一九四九年之後，邊有中國人希望再與中國人作生死戰？儍嘅咩，當年國軍老兵都話連戰訪問北京係啱嘅。&#13;<br> 連戰返回台北之日，中正機場戒備嚴密，強哥自台北回港，特登提早幾班機，以免碰上墟冚場面。一返到赤鱲角，立即去一號停車場攞車，走到去酒店車泊車等候處，見到一位四十歲左右嘅阿嬸推住輪椅出嚟，輪椅上有一年老西婦，西婦預備上酒店名貴房車（平治）之前，突然話要去廁所，嗰位阿嬸滿面不悅之色，大聲叫：「有冇搞錯呀！𠵱家話要去廁所？」大聲到嚇親西婦遊客，不知所措。強哥聽到唔抵得，正欲幫手之時，一位年老阿嬸亦推緊輪椅出到嚟。年老阿嬸話：「廁所喺左手邊之嘛，我扶佢去啦。」之後立即主動幫手。強哥話：「機管局可唔可以提醒啲服務外判，對遊客要有基本禮貌呀，呢班推輪椅阿嬸，如果惡聲惡氣，會趕走遊客㗎！」</p></body></html>