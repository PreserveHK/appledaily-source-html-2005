<html><header><meta charset="utf-8"><title>打工仔與老闆<br>外傭同樣享有僱傭保障</title></header><body><h1>打工仔與老闆<br>外傭同樣享有僱傭保障</h1><p>本欄是勞工處與《蘋果日報》合辦，逢星期四刊出，旨在為勞資雙方解釋有關僱傭問題，如有任何疑問，可致電勞工處27171771查詢，此熱線會由政府熱線「1823」職員接聽。</p><p>曾太：張太，聽講你早排請咗個菲傭好幫得手喎。&#13;<br> 張太：係呀，佢煮餸又好食，對兩個BB又有愛心，個人重好老實㖭！所以我最近咪加佢人工囉。係呢，你個工人點呀？係咪重成日煲電話粥呀？&#13;<br> 曾太：好咗啲啦。不過佢份合約五月就到期，我都諗住唔同佢續約。&#13;<br> 張太：點解呀？&#13;<br> 曾太：費事佢做埋第三張約，超過五年要畀長期服務金佢啦。&#13;<br> 張太：咁你就錯啦！我去勞工處問過，原來外籍家庭傭工同本地工人一樣，雖然做唔夠五年，但係如果超過兩年，同佢哋終止合約就要有「正當理由」，否則要畀終止僱傭金，條數可能同計番四年嘅長期服務金畀佢一樣。&#13;<br> 曾太：係佢份合約到期，唔係我炒佢喎！&#13;<br> 張太：總之做夠兩年你唔同佢續約，就要有「正當理由」，唔係就可能要補畀佢啦。&#13;<br> 曾太：咁咩係「正當理由」先？&#13;<br> 張太：所謂「正當理由」包括僱員行為、工作所需能力或資格、裁員或其他真正嘅業務運作需要、法例規定、同埋其他實質理由。&#13;<br> 曾太：咁煩㗎。唔怕，橫掂阿仔都咁大個，我唔再請工人，咁算唔算「正當理由」？&#13;<br> 張太：不過裁員要畀遣散費喎。其實，佢話晒都照顧咗你個仔咁多年，無功都有勞，補番筆錢畀佢都應該。凡事將心比心，對人好啲，自己都開心啲啦。&#13;<br> 資料提供：勞工處勞資協商促進科&#13;<br> &#13;<br> 服務熱線&#13;<br> 電話：29908288&#13;<br> 傳真：23702192&#13;<br> 電郵：sservice@appledaily.com</p></body></html>