<html><header><meta charset="utf-8"><title>數碼影音：PMP睇片聽歌新出路<br>首配Linux玩埋無線上網</title></header><body><h1>數碼影音：PMP睇片聽歌新出路<br>首配Linux玩埋無線上網</h1><p>以硬碟作儲存、專門播放影片及聽MP3嘅PMP，機款愈出愈多之餘，功能上亦屢有突破；繼內置鏡頭、輕觸屏幕後，呢期ARCHOS再玩大啲，內置埋Linux系統，將PMP升格為PMA（PocketMediaAssistant），用途及軟件選擇上實行自己話晒事，搭埋個WiFi無線上網，簡直就如一部迷你版TabletPC！&#13;<br>&#13;<br>記者：許福合　攝影：陳偉強&#13;<br>ImageGirl：Ana</p><p>PROFILE</p><p>容量：30GB&#13;<br> 屏幕：3.5吋&#13;<br> 播放格式：MPEG4/MP3/WMA/&#13;<br> 相片格式：JPG/BMP/GIF&#13;<br> 電源：可換式鋰電&#13;<br> 介面：USB2.0　重量：280g&#13;<br> 體積：125×78×20mm&#13;<br> 操作系統：LinuxQtopia&#13;<br> &#13;<br> 一般PMP使用系統大多數都係廠方「度身訂做」，功能只可以話不過不失，其實論硬件規格，好多PMP因為要配合播片等功能，絕對唔會比Palm或PocketPC差好多，但功能就因為軟件規限而被定位，所以ARCHOSPMA400突破之處，係使用Linux為操作系統，而新一代Linux系統都會配合視窗化介面，PMA400都唔例外，用起上來同各位習慣開嘅PC差唔多，唔難適應。操作時除使用機身上按鈕外，主要仍然係使用TouchScreen操作，令到此機更似一部Palm！用Linux還有個好處，就係軟件擴充性高，廠方就有打算為PMA400設立專用網站（ http://www.pma400.com），讓用家下載適合使用嘅軟件，而預設軟件都好齊全，多媒體及個人資料管理軟件都安裝好，一出機就已經好多嘢玩。 </p><p>直錄《大長今》出街睇</p><p>稱得上首部PMA，PMA400有個3.5吋TouchScreen方便用家睇戲同操作，當打開PMA一頁，就會見到有齊晒播片、聽歌、錄影、錄音及睇相等功能，對儲存空間要求相當高，PMA400就用上一個30GB硬碟，不過要留意機上未設有讀卡槽，做唔到DigitalWallet功能，要抄寫資料需要經電腦USB傳送。而錄影功能就係直錄式設計，隨機已經附送色差等插頭介面，可直接將畫面輸入錄製成MPEG4格式儲存，最長可收錄120小時，亦可設立定時錄影，即晚錄完《大長今》，第二朝返工搭車睇都得。音樂部份亦可以直錄方式儲存，支援MP3、WAV及WMA等大路音樂格式。</p><p>支援無線網絡</p><p>PMA400還有另一個第一，就係支援無線網絡，能使用802.11b接駁無線網絡，設定方面同一般電腦相近，只要進入Setting內輸入熱點名稱及WEP等資料即可，而系統本身就已經內置《Opera》瀏覽器，可以上網睇網頁，雖然系統本身未能輸入中文，不過以《Opera》上網就能出到中文，只係有少少移位，同時因為解像度不同，可能網頁一張相片就塞滿整個LCD，所以要慢慢移位睇，同時如果網頁內容比較豐富，亦要多花時間處理，未及電腦爽快。《Opera》本身都考慮到呢個問題，所以設有Scale比例功能，不過作用唔大，轉換亦好花時間。上網還可收發電郵，功能都算夠用。另外，用家還可以透過紅外線接駁手機上網，雖然速度較慢，不過地點不受限制，更為彈性！</p><p>同場加映：USB記憶體衝破4GB</p><p>ARCHOS同期還推出近排好興嘅流動儲存USBKey，不過同一般FlashDrive有好大分別，因為轉用咗個4GBMicroDrive，容量「擊、擊」聲，一般用FlashMemory嘅手指形記憶體喺容量上更係無得比。唔用嘅時候，可以將USB插頭收藏於硬碟內，攜帶都好方便，又唔使外置電源，USB2.0傳輸速度又夠快，對要經常帶大量檔案隨處走嘅用家，非常方便。</p><p>捷成洋行&#13;<br> 查詢電話：29262320</p></body></html>