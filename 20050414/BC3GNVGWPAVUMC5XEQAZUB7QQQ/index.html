<html><header><meta charset="utf-8"><title>　　揣摩中央旨意摧毀港人治港 - 李八方</title></header><body><h1>　　揣摩中央旨意摧毀港人治港 - 李八方</h1><p>喺中方主人嘅凌厲眼神、陰沉面色之下，田少終於宣布，「感覺到中央支持曾蔭權做特首」，加埋「民意」好似唔多捧場，於是宣布唔報名競「選」！&#13;<br> 「感覺到中央支持曾蔭權」？係乜嘢嘅「感覺」？乜唔係「港人治港，高度自治」咩？《基本法》講到明，特首由香港人自行「選舉」產生，冇講到特首由香港人先「感覺」中央支持邊一個，然後遵循呢隻「感覺」去「選」特首！&#13;<br> 係港人治港，定係港人禍港？自己放棄「高度自治」，憑「感覺」中國最高當局心意嚟「高度自治」，宣判「港人治港」死刑嘅，唔係喬曉陽，而係田少！&#13;<br> 民建聯重好笑！主席馬力話，希望有「德高望重」同埋「有份量」人士出來參「選」！民建聯接受中國政府揼水餵食，豢養咗二十年，唔係呀哇？到今時今日，連一個半個「德高望重」、「有份量」嘅人都攞唔出，可以同港英餘孽當撈曾正面隻揪互片？</p><p><spanclass>一個有份量嘅人都冇？ &#13;<br> 咁中國二十年來，培養「愛國愛港」陣營嘅「治港人才」，浪費咗幾多冤枉錢？田少縮沙，都猶自可，因為田少唔係中共餵養，係自由企業商人，民建聯就十足十飲共產黨奶水大，都重交唔出一個有份量嘅人？&#13;<br> 既然係咁，就唔好眼紅港英餘孽首領曾蔭權上位，指使福建蔡菜子出來單打謾罵咯喎！德高望重兼有份量嘅，你一個都冇，咁又點解咁大把炮話要「關門揀特首」呢？&#13;<br> 過渡期十五年，加埋廢董七年，結果得啖笑！一個經「直選洗禮」嘅黨主席公然話要揣摩中方旨意，一個親中大黨就承認自己無人，要另外等待高人出山，特區又點會唔變為今日嘅爛攤？田少呢句說話，嗒落又好有「政治智慧」，佢原來係代表咗胡溫，公開承認呢場「選舉」，其實又係欽點！換言之，佢所「感覺」到嘅「中央」，俾佢擺咗上枱現世，唔怪得美國嘅報告書嚴正指出，香港嘅民主進程，受到中方阻礙！&#13;<br> 「中央」嘅「感覺」，真係好得人驚，雙眼一厲，強悍如田少都即時收聲！下次美國國會召開聽證會，田少係咪應該出席作供，指證吓「中央」嘅「感覺」係幾咁具有海嘯地震嘅威力，將「港人治港」呢座空中樓閣，掃到冇晒影！&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</spanclass></p></body></html>