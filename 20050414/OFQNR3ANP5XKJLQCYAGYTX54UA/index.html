<html><header><meta charset="utf-8"><title>Tungsten新機平玩藍芽</title></header><body><h1>Tungsten新機平玩藍芽</h1><p>Tungsten可算係PalmOne旗艦PDA系列，歐美地方非常熱賣，一啲都唔輸蝕比PPC，不過規格及賣價相對較高，故廠方特地推出TungstenE系列，以抵玩搶市場。新機E2就將規格提升之餘，重加入藍芽傳輸等功能，以$1,880機價計都算抵玩。&#13;<br>&#13;<br>記者：徐影龍　攝影：許福合</p><p>上一代嘅TungstenE，香港賣價$1,580，一味以平取勝，規格上只算一般。嚟到後繼機E2，雖然機身賣相到多項規格都跟舊機差不多，不過最重要嘅處理器就由126MHz提升至200MHz，而預裝作業系統亦由PalmOS5.2.1提升至5.4，整體處理速度及穩定性都比舊型號好得多。甚得香港用家歡心嘅《字典通》，亦會跟隨E2附送，內置三萬字嘅資料庫相當充足，屬辦公室必備軟件。由於軟、硬件均有升級，故E2喺售價上稍為提高到$1,880，仍算抵玩機種。</p><p>新加藍芽駁上網</p><p>E2另一項新加功能就係藍芽無線傳輸，配合具藍芽功能嘅手機，就可接駁互聯網，瀏覽網頁或收發電郵都得。屏幕尺寸及解像度跟舊型號一樣，不過官方宣稱經過改良，其光暗對比度及色彩重現均有所提升，換句話講即係光咗又靚咗！</p><p>PROFILE</p><p>作業系統：PalmOS5.4&#13;<br> 處理器：IntelXscale200MHz&#13;<br> 屏幕：6萬5色（320×320像素）&#13;<br> 記憶體：內置32MB+SD卡槽&#13;<br> 無線傳輸：藍芽、紅外線&#13;<br> 體積：11.4×7.9×1.5cm&#13;<br> 重量：133g&#13;<br> &#13;<br> 相關網址：www.palmone.com/hk</p></body></html>