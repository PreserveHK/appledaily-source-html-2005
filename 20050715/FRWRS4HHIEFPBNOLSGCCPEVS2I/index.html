<html><header><meta charset="utf-8"><title>全球《哈》迷倒數明早7am即check邊個死﹖</title></header><body><h1>全球《哈》迷倒數明早7am即check邊個死﹖</h1><p>全球《哈》迷等7.16等咗兩年，《哈利波特6》英、美版三書明天全球同步發售！《哈利波特》系列全球累積銷量2.65億本，自去年底公布出版日期並接受預訂，一本未出版的書竟然憑10天訂購量，成為英、法、日亞馬遜書店2004年度暢銷書冠軍！今日係最後一日接受預訂，所有書局提供七折兼有限量版紙袋，明日就變回原價喇！&#13;<br>&#13;<br>記者：邵超&#13;<br>攝影：梁細權&#13;<br>模特兒：Sam（Zlect）、譚浚傑</p><p>7:00am開店賣《哈6》</p><p>PageOne全線&#13;<br> Kelly&amp;Walsh（交易廣場）&#13;<br> Dymocks全線&#13;<br> 商務印書館（銅鑼灣、沙田及德福廣場）&#13;<br> 三聯書店（蘭桂坊及觀塘apm）&#13;<br> 紫羅蘭書局（旺角）</p><p>全球起哄</p><p>今日可享最後七折</p><p>香港書店罕有為某一部書大搞宣傳，上次《哈5》錯誤估計銷量，搞到要大傾銷清貨的教訓，今年各書店採觀望態度。多間書店已確定玩同步，齊齊在早上七時營業賣書，屆時心急人就可以先睹為快！&#13;<br> 現時香港各書店齊齊做緊《哈6》（HarryPotterandtheHalf-BloodPrince）七折（原價$225），中午十二時截單，預訂價間間差不多，唔似中國和台灣為爭讀者搞到展開減價戰。暫時以辰衝集團（25396822）$154最平，最貴都只係$157.5，預訂贈送限量版紙袋。據聞PageOne可能送膠Folder，部份書店如紫羅蘭書局於7.16後做八折，但贈品就欠奉！</p><p>開定賭盤：鄧不利多死硬！</p><p>有人說，《哈利波特》已經變成一部自動印銀紙的機器，去年公布新書推出日期，英國出版社Bloomsbury的股價即飆升7%，簡直是奇迹。由於玩全球同步，內容愈保密就愈想八卦，特別是今集邊個角色會死，有一間叫「藍色廣場」的網上博彩公司，更以1比5賠率咬定校長鄧不利多會死。&#13;<br> 初期新書手稿黑市曾叫價數百萬美元，網上電子版又係流嘢，加拿大有書店在上星期偷步賣書，法庭禁制所有買咗書的人唔准睇住或洩漏書中內容。總之個個都想做第一，但又唔敢，加上盜版猖獗，連中國出版商都要趕工提早至10月1日推出簡體字版，吃頭啖湯。</p><p>哈利劇場之《G4護送親筆簽名版》</p><p>《哈利波特》系列的商業計算真係計到盡，由印書至付運至所有零售商簽約不得偷步賣書，保安咁嚴密一睇就知擺明造勢推高買書氣氛。近期以7月12日一場戲最好睇，內容講述首本由作者羅琳親筆簽名的美版《哈6》怎樣送抵紐約美國學者出版社總部，過程非常荷李活大製作嗰種，出動到全球最大的QueenMary2郵輪，小說放入一個鎖好的透明手提篋重嫌唔夠排場，再放入5呎×7呎的大箱裏，加埋G4（四大護衞）保護。如果箱外唔係貼住書的封面照，你話入面裝金我都信㗎！這本書將於美國時間7月16日12:01am在電視節目《ET》中交給一名哈迷，相信收視一定掂！&#13;<br> &#13;<br> 網址：www.scholastic.com</p><p>開P時間表</p><p>7:00am-8:30am　Kelly&amp;Walsh扮裝派對	查詢：28105128&#13;<br> 2:00pm-4:00pm　Dymocks扮裝派對	查詢：21170362&#13;<br> 2:30pm-3:30pm　尖沙嘴玩具反斗城《哈6》說故事	查詢：27309462</p></body></html>