<html><header><meta charset="utf-8"><title>Nigo狂煲彩虹漆皮BapeSta再上位</title></header><body><h1>Nigo狂煲彩虹漆皮BapeSta再上位</h1><p>當年日本原宿鞋舖FoodSoldier開舖，淨係賣明抄NikeAF1款兼中國製的BapeSta都夠老細Nigo賺到笑，本地力撐Fans有余文樂、李燦森、阿Sa、阿嬌等等。見佢地往往BapeSta不離腳，就知對鞋有幾受歡迎。花無百日紅，BapeSta似乎沉寂一排，無人問津。Nigo又點會睇住BapeSta跌落谷底？今回索性一推十幾隻色的BapeSta，隻隻顏色Sharp都爆，加埋自己親身力Sell，BapeSta似乎要翻身都唔係無可能！&#13;<br>記者：胡卓琳&#13;<br>攝影：林栢鈞</p><p>兩潮相遇炒價萬三</p><p>超級虛榮系作品，由潮流界兩大潮流單位，Bape同美國組合N.E.R.D.交叉之作，鞋踭位置有N.E.R.D.的「燈膽腦」Logo，全球限量100對，早前由潮星Edison亦率先着住亮相於《嘥氣》MV中，潮友恨到口水流，網上炒價曾經一度高至$13,000，普通打工仔一個月人工呀！認真離譜！　&#13;<br> 美國樂隊N.E.R.D.係由TheNeptunes演變出來的組合，主音PharrellWilliams同Nigo份屬好友，Pharrell自家品牌BillionaireBoysClub（BBC）及ICECREAM，雖然停產在即，不過Nigo一樣日着夜着幫到底，首批BBC產品更加能於日本Busyworkshop發售，順理成章成為港日潮人追捧之作。Nigo幫人幫到底，今回以BapeSta同N.E.R.D.合作，在互惠互利的情況下，谷一谷BapeSta的名聲，一舉兩得！</p><p>今季勁Hit3大熱款&#13;<br>&#13;<br>深淺藍色BapeSta$2,480</p><p>鞋踭位置有Ape頭Logo，深藍色的配搭似足藍色迷彩。</p><p>Bape×UNKLEBapeSta$4,980</p><p>BapeSta×UNKLE！又難怪，UNKLE主腦JamesLavelle同Nigo咁鬼Friend，合作自然少不了。</p><p>橙×黃×綠色BapeSta$4,980</p><p>Ape的周年限定版，上年11周年的特別版新色，顏色Sharp到爆，鞋踭位置有11字。</p><p>BapeSta夏日撞到七彩</p><p>今次呢批BapeSta以全漆皮製，顏色配搭方面勁Sharp，顏色至少由2色至4色不等，啱晒夏天襯短褲。</p><p>鞋迷：$1,980真係抵！</p><p>拍攝當日遇見唔少鞋迷對新色BapeSta虎視眈眈，已經擁有一對全白BapeSta的阿賢話：「全新BapeSta顏色好Sharp，好型，如果只係賣$1,980，就真係好抵，我會買螢光粉紅色，雖然感覺好女仔，不過呢隻ShockingPink夠晒型，我好鍾意！」&#13;<br> &#13;<br> 售賣點：&#13;<br> Dream（21111176）&#13;<br> 旺角Chic之堡324號舖</p><p>難得合作Tiffany×BapeSta？</p><p>情形類似Nike早前公布推出的NikeDunkSB一樣，由板牌Diamond設計，用料顏色上都勁似首飾名牌Tiffany，因此得來TiffanyDunkSB之名。相同情況，呢對被譽為TiffanyBapeSta同樣用上Tiffany的招牌藍綠色，睇落於顏色配搭上比起TiffanyDunkSB更加有TiffanyFeel喎，不過絕對唔係Nike同Tiffany官方合作！</p></body></html>