<html><header><meta charset="utf-8"><title>電腦新產品：ThinkPadZ60t首部鈦銀上身</title></header><body><h1>電腦新產品：ThinkPadZ60t首部鈦銀上身</h1><p>講到性能又好又耐用嘅手提電腦，好多人心目中嘅No.1都係IBM，自從IBM畀祖國嘅聯想收購咗之後，好多人都好期待究竟會有乜嘢改變，開估喇！IBM最新推出嘅ThinkPadZ60t，採用咗ThinkPad從來都未用過嘅銀色外殼，絕對係一個大突破，望落去成部機醒神晒，大家以後冇藉口嫌ThinkPad個樣悶喇！&#13;<br>&#13;<br>記者：梁瑋瑜　&#13;<br>攝影：陳偉強　&#13;<br>ImageGirl：Bambi</p><p>IBM黑足13年</p><p>其實Z60t係聯想收購IBM後，繼X41Tablet之後推出嘅第二部Notebook，今次一推出真係驚喜十足，要知道ThinkPad自從1992年推出第一部Notebook之後（13年），咁多年都係用黑色外殼，雖然ThinkPad出名性能好，但對於一班潮嘅用家，個樣唔掂始終買唔落手，今次出番部銀色機，睇嚟會搶番好多生意！</p><p>鈦金屬殼夠耐用</p><p>銀色版本嘅Z60t其實係一個特別版型號，只限處理器為2.0GHz以上嘅型號先會有，真係好矜貴！銀色版本外殼採用鈦金屬物料，唔似得市面上大部分Notebook咁用膠殼，唔單止望落去高貴好多，個殼重更加耐用，貫徹ThinkPad一向重視耐用性嘅優點，而且用咗鈦金屬嘅外殼，重量亦都可以保持輕巧，擁有14"闊螢幕嘅Z60t，就只有2.25kg重，個芒夠大之餘，拎出街用都唔會話好重。唔鍾意咁潮嘅款，用家可以揀番黑色經典版本，做番個老實用家。</p><p>多媒體熱鍵</p><p>Z60t雖然換上潮Look，但絕對唔只金玉其外，配備係用家自由組合嘅，要高階可以去到P-M2.0GHz，想平平哋要部Celeron-M1.4GHz又得，價錢由$12,988到$21,488，無論你係咩用途都實砌到部啱自己用㗎啦！&#13;<br> Z60t加入咗現今手提電腦上不可缺少嘅多媒體熱鍵，讓用家可以更輕易咁睇碟同聽歌，不過唔似得其他Notebok咁係獨立按鈕，而係要用FunctionKey嘅，用起上嚟始終冇咁方便；Z60t採用一對特大揚聲器，配合闊螢幕設計，用嚟睇片效果唔錯。</p><p>指紋識別保安全</p><p>用得Notebook一定會擔心資料外洩，Z60t設有指紋識別器，令到電腦裡面嘅資料更有保障；另外，部機內置《ThinkVintageProductivityCenter》軟件，用家可以設定離開電腦嘅時候自動執行防毒軟件更新、磁碟重組、快速備份等，令到電腦嘅性能定期得到提升。</p><p>IBMThinkPadZ60t2512TBProfile</p><p>處理器：IntelPentium-M760（2.0GHz）　&#13;<br> 記憶體：512MBDDR2&#13;<br> 硬碟：80GB　&#13;<br> 顯示屏：14"WXGATFT&#13;<br> 光碟機：DVDSuperMulti　&#13;<br> 平台：WindowsXPHomeEdition&#13;<br> 尺寸：334×228×26.6mm　&#13;<br> 重量：2.25kg&#13;<br> Lenovo（28256888）&#13;<br> </p></body></html>