<html><header><meta charset="utf-8"><title>一味窩輪：個市反覆咪做「高買」</title></header><body><h1>一味窩輪：個市反覆咪做「高買」</h1><p>個市都係欠缺動力，借美股急升之勢，港股一開即彈升164點，到尾原來係石堅格，埋單只升得22點。&#13;<br> 好友做期指重陰功，開市幾分鐘摸頂買貨，炒即市埋單計數，輸205點。如果個市牛皮，或者開市即跌，期指好友唔使輸得咁勁。&#13;<br> 禽流感陰影，令到股市矇矇矓矓。美股隔晚急升，日股昨日跟住亦係，好友輸家問，乜其他股市唔怕禽流感，獨係港股怕禽流感？&#13;<br> 估計個市短期尋底，尋底過程中反覆，總之個市升得急時咪高價買C輪，跌得急時咪高價買P輪。簡言之，就係唔做「高買」嘅嘢。&#13;<br> 華能C輪3844：華能（902）係比較醒神嘅國企，收5.30元，升1.9%。窩輪死火榜上，排頭位嘅卻係華能C輪3934，收10.4仙，大散66%。鬼咩，隻輪明年1月中夠鐘，前日溢價近20%，點守得住，昨日溢價回落到13.3%（槓桿率51倍），比較實際。睇好華能嘅話，3844靚啲，但要預咗買賣困難。&#13;<br> 中旅公司輪1214：中旅（308）跌4仙，有機會止跌作短暫反彈，想搵餐晏仔，雞仔注博公司輪1214，明年5月尾夠鐘，輪價23.4仙，溢價4.9%，槓桿率7.1倍，引伸波幅26.33%（Bloomberg數字）。&#13;<br> 章盛</p></body></html>