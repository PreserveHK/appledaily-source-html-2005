<html><header><meta charset="utf-8"><title>　　華叔鞭策肥仔明 - 李八方</title></header><body><h1>　　華叔鞭策肥仔明 - 李八方</h1><p>肥仔李華明堂堂一個立法會議員，選區議會竟然輸咗畀個寂寂無聞嘅地頭蟲，真係乜嘢心情都冇晒。&#13;<br> 不過，輸咗議席，都唔及俾前黨鞭華叔鞭兩嘢咁慘，事關華叔噚日去遊行時被八方問到肥仔明點解會輸時，就毫不留情咁話，「民主黨嘅負面新聞事少，肥仔明喺嗰區冇乜做過嘢反而係重點」，事關華叔認為選區議會唔係睇名牌，係要實事求是。簡直係喺肥仔明流緊血嘅傷口上，狠狠插幾刀。&#13;<br> 問華叔點解唔去幫肥仔明，華叔就話肥仔明冇通知佢會去選，亦冇話要佢去助選。肥仔明又係嘅，華叔都唔請，梗係少咗啲支持者投票啦。今次畀華叔鞭策吓，當係袋錢入自己個袋喇。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>