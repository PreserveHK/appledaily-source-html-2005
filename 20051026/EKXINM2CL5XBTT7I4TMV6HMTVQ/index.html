<html><header><meta charset="utf-8"><title>股路縱橫：上電有基金護航可趁低吸納</title></header><body><h1>股路縱橫：上電有基金護航可趁低吸納</h1><p>禽流感恐慌似乎只係對港股有殺傷力，噚日港股受外圍好市感染，早段大幅回升，恒指最多升超過160點，但未旋踵又見沽盤蜂擁而出，結果質到最低收市，恒指雖然重有22點進帳，但市場氣氛好差，下跌股遠超過上升股。&#13;<br> 外圍股市大升，日股亦報高170點，唔通佢哋禽流感免疫？港股不濟，其實理由只有一個，就係大戶要賺盡；佢哋唔畀個市起，做結算，禽流感係借口而已。&#13;<br> 繼酒店同零售股後，近期上市嘅新股又出現恐慌性拋售，雨潤（1068）受豬鏈球菌蔓延影響，跌得最急，最低3.375元，收市上番3.5元，但仍跌0.3元，跌幅7.9%；永樂（503）低見2.275元後上番2.4元，跌3%。只要人心穩定落嚟，呢兩隻新股有留意價值。&#13;<br> 上海電氣（2727）近日由高位2.8元回落之勢甚急，最低見2.375元，噚日反彈，收2.525元，升0.125元。&#13;<br> 集團業務分為4大類，包括電力設備、機電一體化設備、交通設備及環保系統，今年4月上市，定價1.7元，現時股價2.525元，以招股書預測05年（12月年結）盈利不少於15億元（人民幣．下同），每股加權13.6仙（折12.8港仙），預測PE逾19倍，比同類股哈爾濱動力（1133）及東方電機（1072）為高，不算吸引。&#13;<br> 上電股價能夠有超凡的表現，主要係長期有基金同大行護航。上電無疑係行業領導者，其手上發電設備定單有600億元（6月底數字），以及手頭現金有133億元，亦確實幾吸引。&#13;<br> &#13;<br> 2.4元買入持中線&#13;<br> 05年上半年，集團營業額163.6億元，升41%；獲利8.26億元，升63%；每股盈利8.16仙，升49%。業績大進，來自電力設備一環的貢獻，最為明顯，營業額89.41億元，大升81%；分部經營盈利10.78億元，更大升158%。機電一體化設備及交通設備則倒退。&#13;<br> 05年全年盈利會比招股時預測為高，保守估計約16億元，每股加權盈利14.5仙，（折13.9港仙），預測PE18.1倍。噚日反彈，係跌後的技術調整，可候其回落到2.4元時吸入，中線持有，目標價係重上高位的2.8元。&#13;<br> 郭兆誠</p></body></html>