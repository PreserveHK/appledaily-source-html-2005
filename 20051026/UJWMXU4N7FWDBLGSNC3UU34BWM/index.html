<html><header><meta charset="utf-8"><title>　　黃仁龍變身大明星 - 李八方</title></header><body><h1>　　黃仁龍變身大明星 - 李八方</h1><p>新任律政司司長黃仁龍噚日異常忙碌，早上要開行會，下晝又去立法會實地考察，立法會由今日起一連三日辯論施政報告，煲呔係特首，唔使出席，而做署理特首嘅肥龍就冇計，要戴番政務司司長頂帽坐喺議事堂，聽取議員高見。&#13;<br> 黃仁龍去完立法會，就行咗去對面街香港會出席律師會嘅周年酒會，好多法律界人士、法官同議員雲集，黃仁龍個師傅李國能都喺度。大家見到靚仔司長，當然上前恭喜一番，搞到佢成個大明星咁。&#13;<br> 個酒會咁多人畀面，律師會會長羅志力好高興，不過，好似唔見愛詩，唔知佢係咪怕人話佢垂簾聽政，所以索性自己閃開。其實詩姐姐好識做，第一時間搬離金鐘律政司辦公室，去咗政府總部西座八樓部長樓上班。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>