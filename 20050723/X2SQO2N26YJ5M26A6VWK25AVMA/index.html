<html><header><meta charset="utf-8"><title>無陰功牛牛子孫根俾人狂踩</title></header><body><h1>無陰功牛牛子孫根俾人狂踩</h1><p>逛米蘭本身就似逛一個巨型博物館，商場跟車站，壁畫與雕塑周街係。著名的血拼地GalleriaVittorioEmanueleII（LV、Prada、Gucci統統雲集於此），人稱「米蘭的客廳」，華麗的巴洛克氣派彷彿是整個米蘭的縮影。除了中庭那幾面代表世界各地的壁畫，及地板那真實版米蘭市內地圖外，必看馬賽克鑲嵌的，十二個星座圖中的公牛圖。&#13;<br>攝影、記者：陳慧敏</p><p>輪住碌地有金牛照</p><p>傳說只要用腳跟踩住牛睪丸，成功順時針轉一圈，而腳跟又無離開牛是為吉星照行好運，三個圈就更加呼風喚雨，引得路人旅客無不轉過至安樂。可憐那不過四、五塊階磚大的牛牛子孫根，經年來已被踩到深深凹陷，莫講話轉，用腳跟企定都不容易。眼見個個轉不到一個圈已經一仆一碌。小記親身試轉，出腳口訣準！快！定！衰咗。不是中途想仆就是腳已移位（目標太細喇！）不過淨睇人仆都非常過癮，有冇金牛照都冇所謂啦！</p><p>WhiteNight全城玩通頂</p><p>意大利夏天日照時間極長，周時玩到9點幾依舊陽光普照，既然如此，索性玩盡佢。由去年開始，ComuneDiMilano就於每年6月其中一個星期六（按活動安排而定），米蘭跟羅馬會一同舉辦一夜WhiteNight。很多地方都會有小型巡遊，或者BandShow，而餐廳、商舖都會由每日11:00am一直營業至第二朝6:00am，地鐵更加通宵營業，正宗徹夜狂歡。奉勸各位撞正WhiteNight就要搏命玩盡佢，皆因第二朝，好多商店、跳蚤市場、FreeMarket都會休息，邊度都唔使去。今年的WhiteNight已於6月18日舉行，明年日期未定，各大滾友請密切留意網上行情喇！（www.comune.milano.it）</p><p>周街遊戲任玩</p><p>WhiteNight正日，除了表演外，一條大街還擺開40個擂台陣，原來是玩具公司宣傳，免費給大家玩各式新款BoardGame，重有專人教玩。有人認真沉思，有人成班Friend起哄，成大半粒鐘先玩完一鋪都冇所謂。其實除了大時大節，大街上都會有好多公司在此舉辦Promotion，試玩或禮品任攞。所以記得行街掃貨之時，都留啲時間睇吓有乜筍嘢玩，或者行到攰都可以唞唞。</p><p>街頭SNAPSHOT</p><p>出門提一提</p><p>簽證：持香港特區護照毋須簽證，持BNO須簽證。查詢：25220033（意大利駐港領事館）&#13;<br> &#13;<br> 機票：乘以色列航空經特拉維夫，轉飛米蘭，來回經濟客位票價$4,650起。查詢：25198088（星晨旅遊）&#13;<br> &#13;<br> 貨幣：1歐元約兌9.45港元&#13;<br> &#13;<br> 求助電話：068848186（中國駐意大利大使館）&#13;<br> &#13;<br> 鳴謝：HotelMediolanumMilano</p></body></html>