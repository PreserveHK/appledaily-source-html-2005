<html><header><meta charset="utf-8"><title>　　鄉議局擺1000圍賀發叔 - 李八方</title></header><body><h1>　　鄉議局擺1000圍賀發叔 - 李八方</h1><p>鄉議局主席劉皇發守得雲開見月明，得到最高榮譽嘅大紫荊勳章，梗係要盛大咁賀一賀佢。鄉議局決定喺十一月十九號，喺元朗大球場搞個大型慶祝活動，屆時會筵開一千圍盆菜宴，免費招待村民參加，報答佢哋對發叔嘅默默支持。&#13;<br> 據知呢個活動至少使成百五萬，除咗靠鄉議局支大水喉射住，都要大家揼吓心口，八方知道兩位副主席張學明同林偉強會各自攞五萬蚊出嚟，都算略盡一點綿力！&#13;<br> 人紅自然爽，主人翁發叔噚日喺鄉議局繼續笑容滿面，佢重透露第時新鄉議局大樓會有展覽館同舊式婚禮禮堂，畀市民隨意參觀，唔使等鄉議局自己友玩晒！&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>