<html><header><meta charset="utf-8"><title>Twins二缺一阿Sa忽然避席<br>阿嬌寸鄭中基頒獎九唔搭八</title></header><body><h1>Twins二缺一阿Sa忽然避席<br>阿嬌寸鄭中基頒獎九唔搭八</h1><p>鍾欣桐（阿嬌）、鄭中基和徐子淇等，昨日出席一個纖體頒獎禮，蔡卓妍（阿Sa）原本會與鄭中基同場出現，但她稱有工作而缺席，留下Twins隊友阿嬌獨撐。而阿嬌對鄭中基黑面之餘，更寸對方出席纖體頒獎禮「九唔搭八」。</p><p>由雜誌舉辦的「10大纖體鑽石之星大賞」頒獎禮昨日在黃埔舉行，得獎者包括有Twins的鍾欣桐和蔡卓妍、蒙嘉慧、徐子淇、邵美琪、鄭希怡、李珊珊、關心妍、鍾麗緹、林志玲、楊采妮、廖碧兒、李綺虹、蔡少芬和鄭欣宜，雖然有部份得獎者缺席，但畀面到場的女星均悉心打扮到場，當中李珊珊以真空上陣，蒙嘉慧則大騷小蠻腰，豐胸成功的邵美琪亦毫不吝嗇本錢，以谷胸裝示人。</p><p>攞完獎即彈開</p><p>雖然眾女星以性感服飾示人，但全場焦點卻落在Twins和鄭中基身上。近日阿Sa和鄭中基的緋聞甚囂塵上，兩人昨日原本會同場出現，但最後就只得Twins的阿嬌單拖撐場。英皇方面稱阿Sa因為要拍攝一輯台灣護膚產品廣告，故未能現身。&#13;<br> 未知阿嬌昨日是否沒有好姊妹阿Sa在身邊，故心情十分低落，她上台接受鄭中基頒獎時全程黑面，二人亦沒有眼神接觸。阿嬌領獎後，更即時彈開到台的另一邊，令鄭中基十分尷尬。</p><p>揀女唔要豐滿</p><p>當問到阿Sa缺席是否避見鄭中基時，阿嬌即時大反應說：「點解要避？關今日乜事，咁奇怪搵佢（指鄭中基）做頒獎嘉賓，都九唔搭八。」鄭中基就笑說：「其實真係唔關我事，佢肥定瘦都唔關我事啦，我只係負責頒獎啫。」&#13;<br> 此外，談到自己是否喜歡臉圓圓的異性時，鄭中基就哈哈笑說：「咁啱得咁橋啫，總之要健康、性格開朗，身材就冇所謂，亦都唔使太豐滿。」那阿Sa不是完全符合這些條件嗎？他說：「好多人都符合啫。」&#13;<br> 採訪：卓寶花　攝影：陳志嵐</p></body></html>