<html><header><meta charset="utf-8"><title>　　查懋聲復出見股東 - 李八方</title></header><body><h1>　　查懋聲復出見股東 - 李八方</h1><p>香港興業主席查濟民兒子查懋聲（洋名Payson），前幾年不幸患上胰臟癌，絕迹公開場合，公司業務交由細佬查懋成負責。經過悉心調養終於康復，噚日佢重參加旗下興勝創建嘅周年股東大會。如果八方冇記錯，興勝自○二年上市以來，都冇見過查懋聲去股東會。Payson同八方講，佢先排身體唔好，成日病，搞到畀交易所話佢成日都唔出席股東會，所以佢見身體好轉，就出嚟同班股東見吓面。&#13;<br> 查濟民係愛國商人，Payson亦有愛國「因子」，佢話聽聞中央會再放寬內地東北四、五個城市嘅居民來港自由行，呢啲城市嘅居民消費力好強，到時香港經濟一定受惠，重話中央對香港人真係好。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>