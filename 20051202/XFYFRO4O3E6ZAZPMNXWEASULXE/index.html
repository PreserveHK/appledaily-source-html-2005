<html><header><meta charset="utf-8"><title>Isabella舞蛇撚蜴：超過癮</title></header><body><h1>Isabella舞蛇撚蜴：超過癮</h1><p>梁洛施（Isabella）日前到旺角一間謝霆鋒經常「蒲」的爬蟲專門店，參觀五花八門的爬蟲類動物，想不到她人細膽大，竟敢玩蛇，又情迷十六吋長的澳洲鬆獅蜴，還大呼：「好威呀！好過癮！」</p><p>梁洛施日前在謝霆鋒助手介紹下，往霆鋒平日最愛蒲的一間專門店，參觀林林總總爬蟲類動物，沒想到十七歲的她人細膽大，玩龜之餘又玩蛇，更對一尾十六吋長的澳洲鬆獅蜴一見鍾情，不停嚷着要把牠買回家。</p><p>玩蛇鬥大力</p><p>Isabella起初對鬆獅蜴有點抗拒，但店員細心指導她如何抱起蜥蜴後，她居然摸上癮，甚至餵牠吃生猛蟋蟀，一邊摸一邊嘩嘩大叫說：「嘩，好得意呀！好威呀！超過癮呀！」其間還不斷追問養蜥蜴方法，甚至搞笑地問店員道：「佢使唔使修甲㗎？」</p><p>媽咪唔鍾意</p><p>及後Isabella把玩色彩斑斕的三色蛇，初時觸摸牠確有點害怕，及後她說：「我感覺到佢好大力，好強壯，好肥呀。」接着她逗玩非洲盾臂龜，又把體形細小的白粟米蛇及較大條的橙色粟米蛇擺上手，雖然蛇身滑潺潺，但Isabella毫無懼色，兩隻手輪流玩蛇，連店員也讚她大膽。&#13;<br> Isabella在店內搞搞震近一小時後，對該頭價值二千多元的鬆獅蜴愛不釋手，她說：「我頭先抱佢，佢身體冇變黑色，即係冇唔開心，佢係摸落去『嚡拾拾』啫。」至於會否考慮買牠回家，Isaballa即扁嘴說：「好難啦，媽咪好唔鍾意冷血動物，話唔知佢哋幾時發癲。」&#13;<br> 採訪：朱倬誼　攝影：仇志德&#13;<br> 場地：城市森林爬蟲專門店</p></body></html>