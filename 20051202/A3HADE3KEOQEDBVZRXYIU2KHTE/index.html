<html><header><meta charset="utf-8"><title>　　劉江華叫關注組改名做AK45 - 李八方</title></header><body><h1>　　劉江華叫關注組改名做AK45 - 李八方</h1><p>關注組終於變身做大狀黨，不過暫時未諗到個黨名叫做乜。民建聯副主席劉江華就提議，不如取自動步槍AK47嘅諧音，將A45加個K字變AK45，呢個黨名肯定夠勁！劉江華真係創意十足。&#13;<br> 可惜關注組一定唔會咁改，湯大狀話，新政黨嘅名一定有「民主」同「黨」呢三個字。八方記得，大班以前叫過關注組做「民主富貴黨」、同埋「民主自由黨」，因為啲大狀好有錢，不過吸納咗啲基層支持民主嘅代表後，關注組都有望洗脫富貴黨形象。&#13;<br> 有民主派同八方講，其實組黨一啲都唔易，因為有好多人會乘機黐埋嚟，你都唔知受唔受佢玩好。關注組呢鋪組黨，都咪話唔大工程，八方都希望A45組黨成功，快啲諗到個黨名啦！&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>