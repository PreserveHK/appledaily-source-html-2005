<html><header><meta charset="utf-8"><title>菜肉魚之食住上：駛入維港睇激光吮豬仔骨</title></header><body><h1>菜肉魚之食住上：駛入維港睇激光吮豬仔骨</h1><p>「幻彩詠香江」激光騷被列入《健力士世界紀錄大全》，要爭取有利位置睇，就要擔定櫈仔霸頭位。加上商廈外牆開始亮起聖誕燈飾，想近距離欣賞就難上加難。最近有艘夏威夷裝飾的遊艇，乘客可以安坐船上欣賞維港燈飾和激光表演，睇完表演直落食自助餐、聽歌，唔使頭岳岳同人逼！&#13;<br>&#13;<br>記者：黃婉冰&#13;<br>攝影：陳陶鈞&#13;<br>Model：Va、志（Salvador）</p><p>置身海中心盡覽維港夜色</p><p>這艘「城市號」一身夏老威裝扮，加上充滿夏威夷色彩的裝飾布置，船身亮起五光十色的彩燈，在海上航行夠晒搶眼。&#13;<br> 每日三個時段出海，如果想欣賞到「幻彩詠香江」，八點正那班船最啱。登船後，遊艇會駛至維港海中心，乘客可盡覽360O維港夜景燈飾。今個月23日起，尖沙嘴將有13幢大廈參與㖭。睇完激光表演，梗係要擦餐飽，食物由西貢Xtreme餐廳供應，菜式中西俱備。還有LiveBand唱歌助興，一邊食一邊聽，差不多兩個鐘船程話咁快就到。</p><p>美式嫩豬骨扒</p><p>豬仔骨加上香濃惹味的燒汁烤熟，豬仔肋骨細細條，用手揸住食，汁香甜到連手指都要吮埋。</p><p>酸甜咕嚕肉（右）、菠蘿炒飯（左）</p><p>咕嚕肉啖啖肉無骨落地，食得方便，但略嫌乾了一點。想飽肚，重有菠蘿炒飯、白飯、法包等選擇。</p><p>「城市號」夏威夷海上之旅（27915000）&#13;<br> 收費：成人$280、小童（4-11歲）$140&#13;<br> 時間：6:00pm、8:00pm、10:00pm&#13;<br> 地點：尖沙嘴碼頭鐘樓旁集合&#13;<br> 網址：www.maitaiwatertours.com</p><p>五星酒店食住海鮮睇</p><p>想睇激光表演又怕暈船浪，在尖沙嘴臨海一帶都有唔少酒店有180O全海景位，洲際酒店內更有六間餐廳擁有天幕般的落地大玻璃，友漁坊便可讓你對住成個維港夜景，享用大廚炮製的特色海鮮，睇住激光食更有味道！</p><p>龍蝦無花果沙律$250</p><p>相傳是16世紀時，用來獻給摩洛哥王的美饌之一。用上澳洲小龍蝦、法國無花果和薯仔做沙律，加上黑松露菌，更顯矜貴。</p><p>玫瑰露醉蝦$290</p><p>澳洲大蝦加入玫瑰露煮，配上香菇、金菇、時蔬和意大利雲吞，中西fusion做出與別不同的效果。</p><p>11宗罪$180</p><p>由11款不同的甜品組成，雪葩、蛋糕、奶凍樣樣有，足夠四人分享。</p><p>友漁坊Yu（27211211）&#13;<br> 地址：尖沙嘴梳士巴利道18號洲際酒店2樓&#13;<br> 時間：星期一至六12:00nn-2:30pm（星期日至3:00pm）、6:00pm-11:00pm</p></body></html>