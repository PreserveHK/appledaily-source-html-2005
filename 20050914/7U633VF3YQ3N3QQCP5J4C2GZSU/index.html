<html><header><meta charset="utf-8"><title>數碼影音：iPodnano7mm氣勢磅薄</title></header><body><h1>數碼影音：iPodnano7mm氣勢磅薄</h1><p>上個禮拜尾蘋果公布推出iPodnano，7mm嘅厚度、內置4GB記憶體，再要加多個1.5"彩芒聽歌兼睇相，絕對震撼整個AV界！今個星期香港蘋果終於派機俾傳媒試玩；7mm攞把間尺出嚟大家都度到，不過真正攞到上手，好多人都一樣難掩一份激盪心情，最緊要係價錢唔貴，$1,550（2GB）、$1,900（4GB），真係一般人家都玩得起，份外有投入感。&#13;<br>記者：陳國輝&#13;<br>攝影：伍慶泉&#13;<br>ImageGirl：Vico</p><p>超薄機身　贏盡歷代iPod</p><p>想當年iPodShuffle一出，儘管得到所有Mac友力撐，但當大家靜下來都反問咗句，點解冇芒㗎？無論SteveJobs點講PlayList可以有千百萬種組合，筆者係Shuffle用家，但想搵、想聽某一首歌……！今次iPodnano可以話真正應用家需要而設計，加入了一個不大不小的1.5"芒，老實講，好多人估佢會出彩芒版，但最估唔到嘅，係佢竟然比iPodShuffle重要薄！7mm唔單止係纖薄機身的突破，而且重有推翻舊技術嘅另一層意義！</p><p>1.5"芒Load相快</p><p>今次nano嘅重點，當然係佢個1.5"彩芒，好多人話佢細，不過筆者就覺得配合恰當，令機身設計更醒目好睇；個芒亦係iPod系列嘅一貫顯示精細，1.5"都有成176×132Pixels，無論英文或中文顯示，字體都好順滑靚仔，不過更強嘅係佢加入咗同系列必有嘅電子相簿同SlideShow播放功能，試玩時感覺Load相速度甚快；以機身尺寸大縮減，但仍能將保留同系列iPod嘅全功能，認真抵讚！</p><p>薄身儲存1,000首歌</p><p>近兩代iPod，都把內置容量大瘦身，好似Shuffle咁，就只係推出512MB以及1GB兩款，可容納120及240首歌；至於nano就稍作擴充，推出2GB及4GB版本，大概可以裝500及1,000首歌。nano除咗聽歌同儲存相片外，重加入了編寫日程表，記錄聯絡人資料，同密碼鎖機等功能，同一部簡化版嘅PIM（PersonalInformationManager）冇乜分別。</p><p>銅鑼灣潮人自動埋身試機</p><p>想知iPodnano有幾受歡迎，記者攞nano落銅鑼灣潮人集散地——時代廣場做試玩；小記真係從未如此順利做到咁多個街訪，好多路過嘅途人都向我手執嘅iPodnano行注目禮，見佢哋個樣欲言又止，好！就借過你手玩吓，睇吓呢部最新iPodnano有幾正！</p><p>iPodnano係咪抵買？</p><p>買機好難叫人唔諗價錢問題，相對shuffle1GB都要$990時，2GBnano都係賣$1,550，感覺真係幾抵買；不過大家需要更留心嘅，係同mini嘅價錢比較，心水清嘅Mac友都知，現時2GBnano同4GB　mini係完全同價（$1,550），至於4GBnano亦同6GB版mini完全同價（$1,900），孰平孰貴，真係好難定奪；nano就賣輕巧、mini就同價高容量，總之鹹魚青菜各有所好啦！</p><p>Profile</p><p>容量：2GB（約500首歌）/4GB（約1,000首歌）&#13;<br> 顯示：1.5"/176×132解析度&#13;<br> 連接：USB&#13;<br> 音樂格式：AAC、MP3、MP3VBR、Audible、AppleLossless、WAV、AIFF&#13;<br> 圖像格式：JPEG、BMP、GIF、TIFF、PSD、PNG&#13;<br> 連續播放：14小時&#13;<br> 體積：89×40×7mm&#13;<br> 重量：42g&#13;<br> $1,550	（2GB）&#13;<br> $1,900	（4GB）&#13;<br> &#13;<br> AppleStore（800908988）</p></body></html>