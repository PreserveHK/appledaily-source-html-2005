<html><header><meta charset="utf-8"><title>馮仁昭四圍超：樂仔慢雨冧女碌爆人情卡</title></header><body><h1>馮仁昭四圍超：樂仔慢雨冧女碌爆人情卡</h1><p>余文樂噚日拍新歌《晴天行雷》MV，重租用咗位於摩星嶺嘅前政府物業拍攝。呢個MV用咗成六位數字，又搭病房景，重出動埋水車製造落雨效果。樂仔又拎咗五萬幾蚊，租咗部每秒可以拍成千格菲林嘅攝影機嚟拍落慢雨嘅效果，認真揼本。樂仔笑言成個MV都係靠碌人情卡，好似導演黃精甫同個靚女主角，都係義務幫手嘅。</p><p>勤練日文歌</p><p>提到最近同韓國天王Rain嘅日本經理人簽約，同Rain做咗師兄弟，樂仔就笑笑口話：「《頭文字D》一上就突然好多人傾約，之前就冇人要我。」佢話預計下年就會主力進攻日本市場，頭炮係下個月十八號參加喺東京同大阪舉行嘅日本音樂節，屆時會唱幾首廣東歌。樂仔話呢排努力練唱《愛情白皮書》主題曲《TrueLove》，因為日本經理人公司想佢快啲學成日語喎！&#13;<br> 除咗學日文，樂仔近排重要喺內地拍劇，雖然工作咁忙，不過向來孝順嘅樂仔噚日凌晨兩點都帶媽咪出街，一齊去跑馬地蓮園消夜，兩母子半夜談心，之後樂仔重載埋媽咪番屋企㖭。</p></body></html>