<html><header><meta charset="utf-8"><title>acerPocketPC玩雙卡n50內置128MB程式任裝</title></header><body><h1>acerPocketPC玩雙卡n50內置128MB程式任裝</h1><p>好多PocketPC用家最頭痛嘅問題，就係經常遇到「記憶體不足」，開得兩三個程式，就俾部機「警告」，的確幾唔方便！所以好多PPC生產商都加大新機記憶體，最新示範作就有acern50；內置128MB記憶體，多多程式都裝得落外，更用上520MHz處理器，支援SD/CF記憶卡，重未夠？再畀埋藍芽及WiFi過你，夠玩未？&#13;<br>&#13;<br>記者、攝影：劉耀祥　ImageGirl：YukiLau</p><p>PROFILE</p><p>作業系統：MicrosoftWindowsMobile2003SecondEdition&#13;<br> 處理器：IntelPXA272312MHz/520MHz&#13;<br> 顯示器：6萬5色、3.5吋、320×240像素&#13;<br> 記憶體：64MB/128MB&#13;<br> 擴充卡：SD、MMC、CFTypeI/II&#13;<br> 無線連接：藍芽、紅外線、IEEE802.11b&#13;<br> 電池：可換式鋰電池&#13;<br> 使用時間：8小時（關閉背光）、3小時（開啟背光）&#13;<br> 體積：120×70×17.4mm&#13;<br> 重量：150g&#13;<br> VisionTechnology&#13;<br> 查詢：31642288</p><p>acer今次推出新機n50，唔單止照顧高階玩家，對於要求冇咁高嘅玩家一樣冇忽略，因為n50分有高低階兩個版本，兩個版本都以n50呢個型號示人，外形亦一模一樣，分別嘅地方就係高階版會內置128MB記憶體、採用520MHz處理器；而低階版本就內置64MB記憶體、採用312MHz處理器，其他規格亦都冇變，所以用家買機時就記得睇清楚，唔係就會好易買錯！</p><p>支援多種記憶卡</p><p>睇睇n50個外形，似乎未有太大突破，都係例牌四四方方PDA格式，相比於前作n35，線條顯得更為簡單，較為惹人注意就係四個快速掣，一改以往四個圓掣，視覺上更為順眼。用上五方向掣，手感唔錯之餘，反應亦相當流暢，對於打機用家就更加就手。雖然n50冇內置鏡頭，不過唔緊要，因為n50以文書用家為主，內置雙記憶卡槽，支援SD、MMC、CFTypeI/II多種記憶卡，而且高階版n50隨機更會附送具有USBHost1.1機座，毋須接駁電腦，就可以連接其他USB裝置，抄相就唔使再靠電腦！而n50支援藍芽V1.2，唔單止可接駁藍芽電話及Handsfree，傳送速度亦更快，筆者傳送一張約1MB圖片至n50，亦只需約二十秒！</p><p>內置程式多元化</p><p>n50唔單止加大記憶體，處理器亦都用上IntelPXA272。雖然當日只有312MHz版供傳媒試玩，不過開啟程式都十分爽快，就算背後同時執行幾個程式，亦都未有「拖慢」之情況出現。n50除支援藍芽之外，亦都支援IEEE802.11b無線網絡，理所當然可以用嚟上網睇吓網頁、Check吓Email，更可以對應VoIP（VoiceoverIP），即係網絡電話（IPPhone），隨時連電話費都慳埋！而作業系統方面，n50採用MicrosoftWindowsMobile2003SecondEdition，所以內置程式亦都唔少得《PocketIE》、《PocketWord》及《MSNMessenger》等程式，《MediaPlayer》亦用上「10Mobile」版本，加上n50支援橫度顯示，兼且顯示器尺寸達3.5吋，睇片時就更加順眼。除此之外，acer亦為n50預先載入不少程式，例如PocketTV、Backup程式及農曆日期顯示等，一於錫住用家個荷包！</p><p>新機多面睇</p><p>大容量PDA逐部睇</p><p>買部PDA，要芒靚鏡頭勁之餘，內置記憶體嘅多寡亦都好重要，所以好多廠商都已經推出內置過百MB記憶體嘅機種，PocketPC或者PalmOS機種一樣有得揀！</p><p>變身遙控iPAQrx3715</p><p>集商用與影音於一身，更內附自家紅外線遙控器程式，機身體積輕巧，就算放落西裝袋都冇問題。&#13;<br> &#13;<br> 規格：400MHz處理器、152MB記憶體、320×240像素顯示、WindowsMobile2003&#13;<br> 售價：$3,680（a）</p><p>變身硬碟TungstenT5</p><p>內置全新嘅「DriveMode」程式，配上跟機嘅USBCable，就可以將T5變成一個具有256MB的流動硬碟。&#13;<br> &#13;<br> 規格：416MHz處理器、256MB記憶體、320×480像素顯示器、PalmOS5.4&#13;<br> 售價：$2,880（b）</p><p>輕觸設計iPAQhx4700</p><p>高階機種設有輕觸式TouchPad設計，突破PDA一味靠支筆嘅概念，兼且支援640×480像素顯示。&#13;<br> &#13;<br> 規格：624MHz處理器、192MB記憶體、640×480像素顯示器、WindowsMobile2003&#13;<br> 售價：$4,980（a）</p><p>上網至爽O2XdaIIs</p><p>加入QWERTY鍵盤以及藍色冷光背燈，十分醒神。規格上亦繼續強勁，藍芽、WiFi、紅外線全部有齊！&#13;<br> &#13;<br> 規格：320×240像素顯示器、128MB記憶體、藍芽、WiFi、WindowsMobile2003&#13;<br> 售價：$6,988（c）</p><p>查詢：&#13;<br> （a）hpHK（800-93-88-33）&#13;<br> （b）PalmOneHK（30021635）&#13;<br> （c）One2Free（25123123）</p></body></html>