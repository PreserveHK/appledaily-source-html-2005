<html><header><meta charset="utf-8"><title>數碼影音：韓版PMP2020平玩Touch芒PMP</title></header><body><h1>數碼影音：韓版PMP2020平玩Touch芒PMP</h1><p>數碼相簿，好多人都認為係繼DC後另一大戰場，喺今個星期連出開MP3機嘅韓國老品牌Kiss都嚟分一杯羹；全新PMP2020力Sell3.5"勁大Touch芒，20GBHDD俾大家存歌、存相又睇片，最強係有WiFi準備作後盾，等你連埋上網「上傳下載」！&#13;<br>&#13;<br>文、攝：熊川&#13;<br>ImageGirl：Phoebe</p><p>Profile</p><p>影片格式：MPEG2、MPEG4、DivX&#13;<br> 音樂格式：MP3、WMA、ASF&#13;<br> 圖片格式：JPG、AAC-LCImage&#13;<br> 顯示器：3.5吋TFT&#13;<br> 接駁介面：USB2.0&#13;<br> 記憶體：20GB硬碟、CF卡&#13;<br> 電池使用時間：3小時（影片）、6小時（音樂）&#13;<br> 體積：128×26.7×79mm&#13;<br> 重量：290g&#13;<br> &#13;<br> 偉仕集團&#13;<br> 電話：27867965&#13;<br> &#13;<br> 來自韓國嘅Kiss，好多MP3機用家都應該聽過呢個品牌，今次踩過界出PMP，賣點亦都同佢嘅MP3機一樣，功能齊之外，價錢亦以平為主。而新機PMP2020內置20GB硬碟及3.5吋芒，開價都係$3,880，雖然唔係話咩驚天低價，不過有Touch芒、聽歌、睇相及睇片，重可以加WiFi，都算係抵玩！</p><p>唔使天線錄電視</p><p>話就話PMP最平千零蚊都有交易，不過通常呢類機都無內置硬碟，兼個芒重鬼咁細，真係睇到眼都矇！&#13;<br> 而PMP2020就內置1.8吋20GB硬碟，隨機亦有齊AV線，只要駁埋電視就可以錄影電視節目，連天線都可以慳番！不過錄影時間並非無限長，每次只可以錄影兩個鐘，要人手再㩒錄影掣先可以再錄！而容量上，一套兩個鐘電視節目，以高品質錄影，大小約400MB左右，所以就算用佢嚟錄晒咁多集《星戰》，20GBHDD（可供錄影50小時）都肯定綽綽有餘！雖然錄影時間上唔係好方便，不過格式上就好UserFriendly，因為所有錄影電視節目，都以MPEG4格式儲存，傳送入電腦後，用MediaPlayer就可以直接開啟，唔使轉來轉去咁麻煩，抵讚！</p><p>平價機用Touch芒</p><p>PMP2020唔單止錄電視方便，其他功能亦做足本份，甚至有額外驚喜！因為可以睇片、睇相，以及聽歌之外，更用上Touch芒，以3千零蚊價錢嚟講，真係唔係咁易有！不過更令人開心嘅係，PMP2020將可支援WiFi無線網絡！據知廠商將會短期內作出Firmware升級服務，屆時用家只需另購一張WiFiCF卡，就可以即時用個3.5吋大芒上網。&#13;<br> 記者測試當日，手上的PMP2020只係測試版兼未有Firmware升級，雖則未能盡情測試其上網情況，不過喺Menu上已經裝有Browser，令人更期待其正式版本！而播放音樂及相片，質素亦相當唔錯，聽歌毋須接駁耳筒，音量亦夠大聲，而且可以顯示晒中文歌名，啱晒香港人！而接駁介面則用上USB2.0，傳送檔案速度理想，過歌過相過影片都唔使等到發慌！</p></body></html>