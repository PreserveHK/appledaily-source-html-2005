<html><header><meta charset="utf-8"><title>　　柯大班每周巡區 - 李八方</title></header><body><h1>　　柯大班每周巡區 - 李八方</h1><p>恒生大班鄭海泉更上層樓，佢個位由滙豐前老總柯清輝接任。柯大班返咗恒生一個禮拜，開始進入狀況。噚日佢走出中環，去咗灣仔、銅鑼灣五間分行探班，直接同前線員工對話，中午重同佢哋一齊食晏。聽恒生中人講，柯大班在未來六個星期，每個星期都會抽一日落區，行勻港九新界以及位於九龍灣嘅恒生中心，各位恒生同事，記得到時執正啲。&#13;<br> 好多老闆，上咗位之後就留喺冷氣房做armchair決策人，下情上達得個講字。柯大班呢一招落區，對員工雙向溝通應該好有利。記得鄭海泉時代，恒生已設立「行政總裁信箱」與「任你講信箱」，供同事表達意見，柯清輝繼往開來，一於秉承優良傳統。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>