<html><header><meta charset="utf-8"><title>$10隻珍寶蠔超扺擺低一個金銀膶</title></header><body><h1>$10隻珍寶蠔超扺擺低一個金銀膶</h1><p>索女唐詩詠（Natalie）原來勁為食，問至愛菜式，她答：「梗係日本菜啦！料新鮮，又少油，食極唔怕肥。」她閒時喜歡到處尋食，幾乎食勻全港日本料理，講到近期至筍推介，她首推以下鐵板燒店專門店：「必嗌$10隻珍寶蠔同老虎大蝦！」&#13;<br>&#13;<br>記者：陳冰麗　攝影：何家亮</p><p>Natalie最愛日本料理與貝殼類海鮮，問她經常光顧哪間日本料理？Natalie：「通常去水車屋、松板及香港星街一帶嘅日本料理食肆。」至於今日推介的心水店是她偶然經過旺角發現的，被門口推廣的$10隻生蠔吸引：「入去幫襯，發覺真係$10隻美國珍寶蠔，無話將價就貨，食到我舔舔脷。」</p><p>廚師做過水車屋</p><p>Natalie一副食家口吻：「第一次見女廚師做鐵板燒，邊食邊傾至知佢同另外兩位師傅以前都喺水車屋做過。」說時遲那時快，但見鐵板上一陣火光熊熊，女廚師Susan三兩下手勢已奉上一隻10吋長老虎大蝦，Natalie大啖大啖吃：「呢度都好乾淨企理，坐得舒服空氣又流通，食完之後個身都無咩油煙味，你知喇，女仔至怕一身油煙味！」</p><p>美國珍寶蠔</p><p>用肥美去形容珍寶蠔最貼切，吃一隻幾乎飽一半，Natalie：「星街日本料理四分一價錢，相當抵。」每人限點一隻，供應期由即日至6月7日。</p><p>蘇格蘭蟶子皇</p><p>Natalie一試難忘：「我好鍾意食貝殼類海鮮，呢客10吋長蟶子皇肉質超甜，嗰種甜味留喺口腔好耐都唔散。」</p><p>本港花龍</p><p>本港龍蝦夠爽口，鮮甜肉質更勝加拿大貨，每隻重1斤，Natalie：「三百零蚊隻，經濟過水車屋一至兩成。」</p><p>XO醬炒蟹</p><p>Natalie：「總廚Ben沿用水車屋做法炮製，價錢平三成有多。」XO醬自家秘製，食落更香濃惹味。</p><p>台灣九孔鮑</p><p>直徑2吋半，Natalie：「一啖一隻好易食，鮮甜爽滑，無渣有口感。」</p><p>10吋長老虎大蝦</p><p>Natalie：「至怕大蝦隻大隻細，呢度啲老虎大蝦隻隻10吋長，水車屋至少賣過百蚊一隻。」</p><p>北海道帶子皇</p><p>北海道頂級貨色，直徑5吋半肉厚2吋，來貨一箱只得21隻，Natalie：「好抵食，去水車屋食次一級一箱26隻貨色都要嚿幾水。」</p><p>食客有Say</p><p>和井鉄板燒專門店（31881786）&#13;<br> 地址：旺角通菜街78號地下&#13;<br> 營業時間：星期一至五12:00nn至3:00pm，6:00pm至12:00mn；星期六、日及公眾假期12:30pm至4:00pm，6:00pm至12:00mn&#13;<br> 座位：42個</p></body></html>