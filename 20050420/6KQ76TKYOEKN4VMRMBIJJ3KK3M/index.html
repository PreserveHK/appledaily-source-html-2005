<html><header><meta charset="utf-8"><title>有運到：又紅又紫發財有仔生</title></header><body><h1>有運到：又紅又紫發財有仔生</h1><p>起種植物催運，即時諗起富貴竹、鐵樹等「悶蛋」盆栽，放喺屋企真係老土到爆！想屋企風水好啲，又唔要老土？原來只要揀啱顏色擺啱位置，七彩繽紛的鮮花一樣可以趨吉避凶。要精神爽利、考試第一？即刻去買花啦！&#13;<br>&#13;<br>記者：馬慶武&#13;<br>攝影：伍慶泉&#13;<br>資料提供：方海閱&#13;<br>場地提供：繽紛園藝鮮花店（23809136）</p><p>金黃抗疫症</p><p>流感高峯期就快到，除咗注意個人衞生之外，擋擋煞氣亦唔少得。今年的病位為瘟疫位，屬土，土生金，放金黃色的花就可以有助化解病位的煞氣。&#13;<br> &#13;<br> 擺放方位：西北</p><p>綠色考試掂</p><p>考試季節又到，增強學業運最重要，咁就要在旺學業的文昌位下功夫。文昌星屬木，綠色植物同樣屬木，可令文昌星更加旺勢。緊記切忌在文昌位放非水種植物，否則隨時出現反效果。&#13;<br> &#13;<br> 擺放方位：屋內正中</p><p>紅色冇是非</p><p>是非運唔要催旺要化解。是非星屬木，要以屬火的紅花洩木氣，化是非。無是非纏身，工作、學習都可以更專心，絕對百利而無一害。&#13;<br> &#13;<br> 擺放方位：東南</p><p>粉紅有人緣</p><p>人緣星屬水，粉紅色花屬火，做到水火既濟，可以令人緣融合。人緣運好，有利人際關係，同親人、同事、甚至上司相處更融洽外，桃花運亦會更強。&#13;<br> &#13;<br> 擺放方位：西南</p><p>紅黃兩色一擺發財</p><p>由於正財星屬土，而紅色屬火，火生旺土，增強正財運。偏財星屬金，金黃色同樣屬金，因偏財星今年較弱，所以要以金相配，增強運勢。喺家居嘅正南面放紅花，可以催旺財運。至於偏財，就要靠黃花。&#13;<br> &#13;<br> 擺放方位：南方（正財）、東北（偏財）</p><p>紫藍屬火旺結婚生仔</p><p>喜慶運好自然多喜事，想結婚生仔就要增強喜慶運。喜慶星屬火，要以同屬火的紫、藍色花加強運勢。&#13;<br> &#13;<br> 擺放方位：正北&#13;<br> </p></body></html>