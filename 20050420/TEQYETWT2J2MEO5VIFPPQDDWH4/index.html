<html><header><meta charset="utf-8"><title>估你唔到！七不思議便利店</title></header><body><h1>估你唔到！七不思議便利店</h1><p>24小時便利店，梗有一間喺左近。不過可能因為便利店太過密集，你亦太過習慣買嘢、畀錢、鬆人，通常會錯過一啲極為方便的服務。例如大至一部自動櫃員機（ATM），你都可以發雞盲視而不見；小至一部手掌咁闊的叉電機，當你部手機斷咗電都唔識行埋去急救。各位，是時候擘大眼，睇睇便利店有幾咁「不可思議」！&#13;<br>&#13;<br>記者：邵超　攝影：陳智良&#13;<br>Model：Blanche、阿祺（allfromd8）</p><p>知唔知便利店可以叉電？&#13;<br> 李小姐：「我知！用過㖭！$8叉一次，不過等咗20分鐘先至叉完。洗衫同曬相就唔知喎！」</p><p>知唔知便利店可以買UA戲飛？洗衫呢？&#13;<br> 陳小姐：「係咩？唔知噃！洗衫都唔知噃！」</p><p>知唔知便利店可以食到出爐麵包？&#13;<br> 林先生：「知道OK有麵包賣，不過唔知係新鮮出爐，所以未食過。」</p><p>一不思議&#13;<br>24小時有錢㩒</p><p>好多人都知道自動櫃員機（ATM）在地底（即地鐵、九鐵）以ETC機最多，而地面就以銀通機分布最廣。以旺角為例，搵部ETC㩒吓，排隊排到你儍！𠵱家㩒機唔一定要去銀行，逾20間7-Eleven都設有滙豐銀行或渣打銀行的ATM，咁就唔使同路人甲乙丙丁鬥快排隊啦！&#13;<br> CheckPoint：&#13;<br> ETC：旺角、深水埗、荃灣區等部份7-Eleven（查詢：www.hsbc.com.hk點擊7-ElevenIcon）&#13;<br> 銀通：香港仔華貴村、淺水灣、大埔富善邨、將軍澳景林邨等部份7-Eleven</p><p>二不思議&#13;<br>UA戲飛即攞位</p><p>各大人流旺區的7-Eleven，擺放有「Jetso通」機，可與Cityline連線即刻攞飛。輕觸式屏幕揀中想睇的電影及場次，選擇付款方式（八達通、信用卡或EPS），就可以成功購票，手續費每張$8，4月30日前就送番你一張韓片《童行歲月》優先場戲票，賺番！如果你要同朋友睇戲，博一博分次購買，更可以多買多送。（5月起另有新着數）</p><p>CheckPoint：&#13;<br> 大部份銅鑼灣、尖沙嘴及旺角7-Eleven分店</p><p>三不思議&#13;<br>手機相機急叉電</p><p>叉電機只係一個手掌咁闊，通常放在7-Eleven收銀機後面。呢部名為「SPEERON」的叉電機，任何型號的手機或數碼相機鋰電池，都可以在10至20分鐘內幫你叉滿電。如果電池太舊，就需要花較長的時間充電，部份舊款電池有可能不能承受極速叉電。&#13;<br> CheckPoint：&#13;<br> 超過500間7-Eleven分店</p><p>四不思議&#13;<br>付現金八折洗衫</p><p>香港的洗衫舖好早收工，但我們的放工時間就不斷延長。如果你住喺葵涌浩景臺就唔使怕，因為午夜12:00mn前的7-Eleven有衫洗，由太古集團的雅潔洗衣提供服務，7-Eleven現金付款更有八折。（洗衣費請參考www.voguelaundry.com或致電21634308）&#13;<br> CheckPoint：&#13;<br> 唯一一家：葵涌浩景臺7-Eleven</p><p>五不思議&#13;<br>$5醒你今晚食乜餸</p><p>7-Eleven的Jetso通，有提供菜譜瀏覽，備有中、英、菲律賓及印尼版本，只要付$5就可以帶埋一份菜譜列印本返屋企煮。</p><p>六不思議&#13;<br>非24小時便利店</p><p>7-Eleven和OK雖然是24小時便利店，但原來唔係所有分店都要日日做到無停手、年中無休。其實本港部份分店因位於地鐵站、九鐵站和商場內，所以每當地鐵、九鐵或商場關門休息，佢哋亦要跟住休息。</p><p>七不思議&#13;<br>阿姐即沖絲襪奶茶</p><p>OK便利店有麵包賣，個個都知。不過好多人會誤會麵包未必新鮮，或者咖啡、奶茶係現成即溝即開型。查實佢哋是正宗港式咖啡及奶茶，喺你落Order後就可以企定定等店員將美味的咖啡、奶茶送到枱上，變相是迷你茶餐廳。</p><p>CheckPoint：&#13;<br> 現時共有37間OK分店供應Hot&amp;In「好知味」麵包和咖啡、茶。</p><p>其他估你唔到服務&#13;<br>即磨咖啡賣高球</p><p>中環往愉景灣碼頭的OK便利店，是全港唯一一間有售高爾夫球用品和即磨咖啡的便利店。</p><p>直銷都撈埋！</p><p>7-Eleven每月會出版一本《MicroShop訂購誌》產品目錄，所有潮流玩物和電子產品的精選產品都可以填張表格，貼上產品的圖像連條碼，交畀便利店職員，3個工作日後就可以收貨（滿$300）。</p><p>狂夾公仔玩遊戲</p><p>現時逾30間OK便利店設有夾公仔遊戲機，入$1就可以考你反應。午膳及放學時間，都會見到一條人龍等夾公仔。</p><p>先付款後送花</p><p>OK便利店推出咗「花文化」訂花預繳卡，面值分$50、$280和$380。打電話落定後，送花前可到任何一間OK便利店分店提取，非常方便。</p></body></html>