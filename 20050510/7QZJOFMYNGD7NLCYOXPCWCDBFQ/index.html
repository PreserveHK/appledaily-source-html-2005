<html><header><meta charset="utf-8"><title>Iomega肥瘦硬碟儲資料</title></header><body><h1>Iomega肥瘦硬碟儲資料</h1><p>家陣腦場賣緊嘅IDE硬碟，閒閒哋百幾GB，好多舊PC友幾年唔升級電腦，少不免都要換吓HDD。若你連機箱都唔想打開，又或對砌機冇乜認識，不妨考慮吓Iomega新出嘅兩款外置式硬碟機。&#13;<br>兩款型號最大分別係體積同容量，以過百GB為賣點嘅銀閃系列，提供120及160GB兩種硬碟容量，最高可儲74萬張數碼相（以每張250KB計），硬碟轉速達7,200rpm，支援即插即用，不論家用或辦公室用途都好啱。</p><p>另一款玩輕巧嘅便攜系列，外形扁平四方，細細部方便Notebook用家放入公事包拎出街用，接駁介面為USB2.0，一插入Notebook就可抄寫資料，最正係毋須像其他外置HDD咁，要另駁火牛攞電，只須透過USB便有足夠電力，相當之方便。&#13;<br> &#13;<br> 記者：徐影龍&#13;<br> &#13;<br> 便攜系列：$1,530（60GB）$1,830（80GB）&#13;<br> 代理：盈茂電腦&#13;<br> 查詢電話：25649200</p></body></html>