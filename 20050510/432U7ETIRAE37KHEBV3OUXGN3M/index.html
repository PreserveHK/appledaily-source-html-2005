<html><header><meta charset="utf-8"><title>記憶卡冧價迎暑假</title></header><body><h1>記憶卡冧價迎暑假</h1><p>記憶卡愈出愈大容量，價錢就不斷下調，雖然係IT產物嘅定律，不過見到家陣嘅記憶卡冧價驚人，好多用家都忍唔住手入番啲貨，要嚟儲相或儲MP3都好吖。&#13;<br>&#13;<br>記者：許福合　攝影：陳偉強</p><p>SD卡1GB超筍價</p><p>𠵱家數碼相機，起碼有大半都用SD或CF卡，所以都以呢兩款卡較為平民化。最近行場發現SD卡真係跌到好低，一張1GB容量SD卡都只係賣$565，而且重係名牌之一嘅LEXAR出品，有成5年保養。𠵱家數碼相機解像度愈出愈高，買張大GB數嘅記憶卡都係時候，去旅行都可以拎少幾張卡，可以諗諗。</p><p>$688買睇片機</p><p>PMP最近變得好Hit，機種選擇有好多，搞到MP3可能都受到壓力，要增值一下，好似呢部新推出嘅MP3機，雖然品牌型號搵勻全身都欠奉，不過外形都算唔錯，內置有512MB，除咗當MP3機玩外，機面重設有1.8吋芒，可以睇片、睇戲，當電子書都得，又可當埋流動硬碟，真係樣樣皆能。</p><p>勁Cute企鵝WebCam</p><p>最近收到好多網絡公司宣傳電話，唔係話換1000M寬頻，就係話視像電話服務，前者自問本身就未必用得着，不過視像會議就唔少人都有玩，不過都係簡簡單單自己整一套。今日就見到一隻好Cute嘅WebCam仔，外形趣怪，使用USB介面，影片質素最高可達640×480，放喺枱頭當裝飾都唔錯。&#13;<br> &#13;<br> 查詢：曉士達微型系統&#13;<br> 電話：27108316&#13;<br> 地址：旺角電腦中心117室</p></body></html>