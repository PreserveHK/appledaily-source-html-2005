<html><header><meta charset="utf-8"><title>酸辣忌廉燴雞令人食到唔停口</title></header><body><h1>酸辣忌廉燴雞令人食到唔停口</h1><p>復活節美食：今日開始是復活節公眾假期，不少朋友都會在家大宴親朋，若不知做甚麼有睇頭又應節的菜式，不妨跟中電樂廚坊導師Anne即學兩款快靚正的宴客主菜，招呼朋友到屋企齊齊大擦一餐開心吓！&#13;<br>&#13;<br>記者：陳冰麗&#13;<br>攝影：周旭文&#13;<br>示範：中電樂廚坊導師Anne&#13;<br>地址：尖沙嘴加連威老道46-48號地下	&#13;<br>電話：27292188</p><p>介紹的兩款主菜各有特色，甜花椒忌廉燴雞最適合胃口欠佳的朋友，尤其是在節日時候經常食無定時，或吃得太多甜食而食慾不振。另外一款龍蝦香草千層麵較適合蒲得多的朋友，唔夠瞓令體力透支，千層麵就可以提供足夠能量，而且龍蝦肉又屬於高蛋白同低脂白肉，對心臟同血管有益。</p><p>烹調時間只12分鐘</p><p>Anne稱：「兩道菜都屬於白肉，用的都是淡忌廉同淡牛油，故脂肪量好少，對身體有益處；還好適合宴客，甜花椒忌廉燴雞需時12分鐘；龍蝦香草千層麵雖然工序較多，但半小時內亦可以完成。」Anne更利用檸檬汁、檸檬茸，將原本淡味的急凍雞髀扒吊出鮮味來。「加適量白酒醃龍蝦可辟腥，要龍蝦鮮味更凸出，煮時不妨加入新鮮紫蘇葉。」&#13;<br> </p><p>甜花椒忌廉燴雞&#13;<br>自製價：$35/4人份量</p><p>用咩料：	&#13;<br> 急凍雞髀扒	2塊&#13;<br> 大肉茄	1個	&#13;<br> 蒜茸	3粒	&#13;<br> 辣紅椒粉	1湯匙&#13;<br> （CayennePepper）	&#13;<br> 甜花椒粉	1湯匙	&#13;<br> （Paprika）	&#13;<br> 檸檬汁	1個檸檬份量&#13;<br> 檸檬茸	1個檸檬份量&#13;<br> 番茄膏	1湯匙	&#13;<br> 白酒	3湯匙	&#13;<br> 淡忌廉	1杯	&#13;<br> 雞湯	半杯&#13;<br> 番芫荽	少許</p><p>雞髀扒的脂肪含量比其他肉類低，肉質比雞胸肉嫩滑，煎、炸皆宜，凍肉舖有售，約十多元一磅。&#13;<br> &#13;<br> 小貼士：&#13;<br> 1.取檸檬磨茸，只要黃色皮，因為帶苦澀味，加少少煮雞肉，有助吊出肉香兼減少膩口。&#13;<br> 2.加少許白酒以辟雞的雪藏味。&#13;<br> 3.加淡忌廉後，要以慢火邊煮邊攪拌，可避免黐底及起粒粒。&#13;<br> 4.如果覺得味道太辣，則可酌量加糖或淡忌廉去中和。避免加水，減淡汁的香味。</p><p>好易做：</p><p>1.雞髀肉切粗粒，以鹽、胡椒粉、半份檸檬汁醃約5分鐘，然後將雞髀肉煎香。</p><p>2.加入蒜茸、辣紅椒粉、甜花椒粉、半份檸檬汁、白酒、番茄膏及檸檬茸略煮勻。</p><p>3.加入雞湯煮至滾，再加淡忌廉煮至稠身。最後加入切件肉茄略煮上碟，面上撒上番芫荽即可。</p><p>龍蝦香草千層麵&#13;<br>自製價：$240/6人份量</p><p>用咩料﹕	&#13;<br> 急凍龍蝦尾	150克&#13;<br> 新鮮中蝦肉	100克&#13;<br> 洋葱條	1/4個&#13;<br> 蒜茸	1茶匙&#13;<br> 罐頭番茄肉	1杯&#13;<br> 茄膏	1茶匙&#13;<br> 新鮮紫蘇葉	2條&#13;<br> 茄汁	2湯匙&#13;<br> 雞湯	50毫升&#13;<br> &#13;<br> &#13;<br> &#13;<br> 芝士白汁料：	&#13;<br> 麵粉	適量&#13;<br> 淡牛油	適量&#13;<br> 雞湯	50毫升&#13;<br> 牛奶	100毫升&#13;<br> Mozzarella芝士碎	少許&#13;<br> &#13;<br> 其他材料：&#13;<br> Parmesan芝士粉	1湯匙&#13;<br> 千層麵	5片&#13;<br> &#13;<br> 小貼士：&#13;<br> 1.龍蝦肉及中蝦炒至略見實身，呈少少粉紅色即七成熟。加入茄膏後要兜至均勻，不然會帶酸澀味。&#13;<br> 2.慢火炒麵粉，並要逐少加入，否則好易起粒粒。加雞湯後，亦要邊煮邊攪，以免黐底。&#13;<br> 3.可用水代替雞湯煮白汁，但就要加適量鹽作調味。&#13;<br> 4.電磁爐煮食，由於熱力分布平均，煮白汁時則不易燒焦產生苦味；相反，非電磁爐煮食，煮白汁時宜用慢火。</p><p>好易做：</p><p>1.龍蝦料做法：龍蝦肉及中蝦以鹽、黑椒粉、白酒調味。炒香洋葱、蒜茸，加龍蝦肉及中蝦炒至七成熟，加切碎紫蘇葉、茄膏、茄汁、少許白酒、雞湯、番茄肉煮約3分鐘，以鹽、糖、胡椒粉調味備用。</p><p>2.芝士白汁做法：用淡牛油將麵粉炒成糊狀，加入雞湯及牛奶，煮至稠身，最後加入Mozzarella芝士碎煮至溶，加胡椒粉吊味。</p><p>3.用適量油鹽水煮千層麵約4分鐘至半熟，過冷河，備用。取一麵皮，先放碟上，倒入適量龍蝦料，再鋪上另一層麵皮，重複以上步驟三次。</p><p>4.最面層倒上芝士白汁，撒上Parmesan芝士粉，放入預熱焗爐以200℃焗約20分鐘即成。</p></body></html>