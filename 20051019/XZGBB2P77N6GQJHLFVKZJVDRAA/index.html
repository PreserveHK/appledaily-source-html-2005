<html><header><meta charset="utf-8"><title>數碼影音：E-500一機跟兩鏡　435g全球最輕D-SLR</title></header><body><h1>數碼影音：E-500一機跟兩鏡　435g全球最輕D-SLR</h1><p>講起D-SLR，好多人都會覺得又重又大部，不過OLYMPUS最近推出嘅一部全球最輕嘅D-SLR—E-500，齋Body重量只得435g咁輕，就算加埋鏡頭都分分鐘輕過好多ProsumerDC，以後要做個專業攝影師，都可以做得「輕」鬆啲！&#13;<br>&#13;<br>記者：梁瑋瑜&#13;<br>攝影：楊錦文&#13;<br>ImageGirl：Jasmine</p><p>講到E-500嘅另一賣點，當然係$7,980嘅價錢，連晒一機兩鏡啦！鏡頭都係使用E-300玩開嗰兩支14-45mm同40-150mm，實際焦距為28-90mm及80-300mm，好實用！據行家報料，以同級D-SLRKit裝鏡嚟講，佢都算係有數一數二的「高度評價」！基本玩家一機兩鏡在手，要再買鏡嘅機會都好微！至於價錢定位方面，熟行情者都會發現E-300同E-500嘅兩鏡Kit裝定價好相近，不過E-500機款較新，兼新加入CCD除塵濾鏡，同加大至2.5"大芒，咁就梗係好易令人貪新棄舊！</p><p>2.5"大芒D-SLR</p><p>出產入門級D-SLR，OLYMPUS早有前科，上年推出嘅E-300大受用家歡迎，今次再推出新型號E-500，採用較為傳統嘅外形設計，感覺較為大眾化，不過記者就鍾意舊款E-300較獨特嘅設計多啲，有番啲與眾不同嘅感覺。&#13;<br> E-500之所以咁輕，係因為外殼選用咗強化玻璃纖維樹脂，呢種質料唔單止耐用，手感亦都唔錯，此機亦配備咗目前D-SLR機裏面「最大號」嘅2.5"顯示屏，睇相嘅效果非常好，不但夠大夠清楚，而且有21萬像素，影像夠晒細緻。</p><p>CCD內置除塵濾鏡</p><p>E-500配有一枚有效像素為800萬像素嘅全幅式（FullFrameTransfer）CCD，最高可以拍攝解像度為3,264×2,448嘅相片，而ISO最高可以去到1600，配合喺高ISO會自動開啟嘅雜訊過濾裝置，比舊型號可以有效咁減少50%雜訊。&#13;<br> 另外E-500亦內置咗獨家嘅超聲波除塵濾鏡，可以每秒震動三萬次，有效咁防止CCD表面出現嘅灰塵問題，對於需要經常更換鏡頭嘅D-SLR機，係一項非常實用嘅功能。記者試用E-500時，覺得操作上始終都有OLYMPUS一向以來唔太User-Friendly嘅問題，不過拍攝質素算唔錯，可以將功補過。</p><p>試相區</p><p>Profile</p><p>感光元件：889萬像素CCD（17.3×13mm）&#13;<br> 顯示屏：2.5"TFTLCD（215,250像素）&#13;<br> 儲存媒體：CF/xD&#13;<br> 尺寸：129.5×94×66mm&#13;<br> 重量：435g（不連電池及鏡頭）</p><p>同場加映&#13;<br>&#13;<br>SP-500ULUltraZoom&#13;<br>10倍光學變焦</p><p>SP系列係OLYMPUSDC裏面半專業級產品（過往產品包括C-7070、C770等），今次推出嘅SP-500UltraZoom擁有10倍光學變焦ED鏡頭，焦距由38mm至380mm，不過不設防手震功能，Zoom得遠時就要靠用家手夠定喇！&#13;<br> 此機內置距離追蹤對焦（PredictiveAF）系統，可以預測移動中嘅物件喺快門開啟時嘅正確位置，從而準確對焦。SP-500UL配備一枚有效像素為600萬嘅CCD，可以拍攝JPEG及RAW格式嘅相片，而顯示屏就有2.5"，機身只係重285g，喺高倍數Zoom相機嚟講算十分輕巧，方便攜帶。</p><p>Profile&#13;<br> 感光元件：1/2.5"637萬像素CCD&#13;<br> 光學變焦：10×&#13;<br> 顯示屏：2.5"TFTLCD&#13;<br> 儲存媒體：xD/內置10MB&#13;<br> 尺寸：105.5×74.5×71mm&#13;<br> 重量：285g&#13;<br> &#13;<br> OLYMPUS（23762150）</p><p>SP-350&#13;<br>輕巧半專業機</p><p>對於200g左右嘅機仔，大家可能對佢嘅功能冇乜要求，但係呢部SP-350就畀到大家好多驚喜，此機可以拍攝800萬像素嘅相片，有5倍光學變焦，而且重有自動、光圈先決、快門先決與手動曝光多種拍攝模式，與SP-500UL一樣可以拍攝JPEG及RAW格式相片，重設有Hotshoe可以外接閃燈！&#13;<br> 外形雖然係一部機仔，但實際上有齊半專業相機嘅功能。SP-35係用xD卡作為儲存媒體，相比其他媒體雖然冇咁普及，但跟機已經送一張512MBxD卡，相信對於大部份用家已經夠晒用，唔需要再額外買卡。</p><p>Profile&#13;<br> 感光元件：1/1.8"830萬像素CCD&#13;<br> 光學變焦：5×&#13;<br> 顯示屏：2.5"TFTLCD&#13;<br> 儲存媒體：xD/內置32MB&#13;<br> 尺寸：99.5×65×35mm&#13;<br> 重量：195g</p><p>CREATIVEZENVISION&#13;<br>3.7"靚芒PMP</p><p>CREATIVE最近推出咗一系列以彩色屏幕作為主打嘅PMP及MP3機，其中最矚目嘅係擁有3.7"顯示屏、內置30GB硬碟嘅ZENVISION，此機嘅顯示屏有26萬色，解像度高達640×480，記者試用嘅時候發覺呢部機同一般PMP嘅芒真係好唔同，對比度十分之高，對於追求視覺享受嘅用家絕對不容錯過。&#13;<br> ZENVISION設有CF讀卡器，方便用家用嚟過相，大家重可以選擇廠方提供嘅記憶卡轉換器，直接讀取SD、MS同xD卡，功能方面當然包括播片、睇相、聽歌、FM收音機等，十分齊全。咁多功能嘅PMP，厚度都只20.1mm，外殼重有黑色同白色兩款，拎出嚟都夠晒型仔。</p><p>同場加映「激」細PMP</p><p>同場推出重有嘅ZENMicro升級版ZENMicroPhoto，改為使用彩芒及內置8GB記憶體；另外亦有內置512MB及1GB快閃記憶嘅微型PMPMuVoVidz，雖然顯示屏只有1.18"，但勝在33g夠晒便攜，拎出街最方便。&#13;<br> &#13;<br> 記者、攝影：梁瑋瑜&#13;<br> &#13;<br> CREATIVE（23312930）</p></body></html>