<html><header><meta charset="utf-8"><title>　　超人：做我新抱好lucky - 李八方</title></header><body><h1>　　超人：做我新抱好lucky - 李八方</h1><p>Richard李澤楷早前偕表妹、細舅父莊學海千金Karen一齊睇戲，被傳媒拍下照片，噚日李嘉誠被問到李澤楷係咪同表妹「拍拖」時，超人同李澤鉅即笑住否認，李嘉誠更話：「講笑咩，佢係細路女嚟，Richard細細個已經帶表妹食雪糕，呢個我清楚。」超人重話除咗呢個表妹，Richard都會帶另一個大啲嘅表妹去街。&#13;<br> 除咗Richard嘅感情生活，大哥Victor李澤鉅太太王富信嘅生活，傳媒亦甚關注，早前有周刊拍得王富信去滑水，被問到滑水會唔會太危險時，李嘉誠就話：「滑水唔係危險……做我新抱好lucky，我唔會管。」李澤鉅更笑謂，佢細細個已滑水，玩咗幾十年。&#13;<br> 下個月係父親節，問及點樣慶祝父親節時，超人話自己連生日都唔會大事慶祝，最多只係食餐飯，又指住坐喺身旁嘅Victor笑稱：「若果佢闊佬就買個蛋糕畀我，慶祝我生日。」&#13;<br> 早前李嘉誠表示兒孫滿屋令自己愈住愈細，噚日佢又話由於地方有限，夜晚睇書時，經常會整跌其他書，所以想擴建大宅，不過就要搬咗先可以擴建咁話。佢又指住坐在另一邊嘅和黃董事總經理霍建寧：「呢度有好多同事住嘅地方大過我，好似隔籬呢個就係。」&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>