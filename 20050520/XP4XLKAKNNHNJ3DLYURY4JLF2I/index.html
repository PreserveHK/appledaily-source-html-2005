<html><header><meta charset="utf-8"><title>爆機狂迷1︰<br>洛杉磯搶先直擊E3開鑼XBOX360最搶客</title></header><body><h1>爆機狂迷1︰<br>洛杉磯搶先直擊E3開鑼XBOX360最搶客</h1><p>今年E3可以話係主機年，三大廠商都一早透露會公布新一代主機資料，而繼SONYPS3同微軟XBOX360「偷步」於E3開幕前日搞咗記者會鬥快出新機外，一向「我行我素」嘅任天堂，新機Revolution終於喺會前揭下神秘面紗，可惜真正到E3開鑼時，3部新世代主機只有XBOX360任玩任試，可算獨領風騷&#13;<br>&#13;<br>記者、攝影：許福合</p><p>電腦暗地支援XBOX360</p><p>今次XBOX360令玩家最受落之處，係Set咗好多台360新Games試玩，不過玩得唔代表進度比PS3快，原來經筆者查探下，雖然有部360，不過旁邊重放咗部PC做支援，而且怕太熱，重每部跟咗把大風扇，究竟現場玩家喺度玩緊XBOX定係PC，真係難以分得清楚。新主機終於來個大瘦身，可以單手拎得起。機身用上白色，感覺上好似Mac機，令人一改大牛龜嘅印象，現場更擺放唔同面板嘅主機，話唔定將來可自裝XBOX面板㖭！機前設有光碟盤，而下面就有2組記憶卡槽，而手掣就改為無線接駁主機，唔使再拖拖拉拉。XBOX360變得輕身原因之一，係硬碟改為可換式設計，容量為20GB，保留咗硬碟，證實XBOX360將會完全支援舊有XBOX遊戲，換機升級都唔使擔心喇！</p><p>16:9靚畫面</p><p>每次有新主機推出，當然唔少得Sell吓硬件機能，XBOX360使用3.2GHzPowerPC處理器及ATI繪圖晶片，論運算能力可能比好多人用緊嘅電腦都強，而且下一代遊戲，都力求配合HDTV規格，XBOX360遊戲都會對應720p及16:9畫面，視覺效果將會更為震撼，同時亦會顧及到普通用家需要，使用傳統電視亦能顯示正常效果，加上XBOX一向有提供5.1音效，聲畫效果皆得到升級！&#13;<br> Live發展已經相當成熟，亦成為XBOX360利器之一，而服務亦分為免費Silver同收費Gold兩方面，基本上成為新機機主之後，就已經可以立即使用網上服務，進行LiveChat、睇Trailer同下載遊戲新地圖等，若想上網打餐飽，就要使用Gold服務。XBOX360除咗作為一部遊戲主機，同時亦身兼影視中心，能夠播放DVD、欣賞電腦中影片、音樂、短片同相片，有如一部小電腦。</p><p>矚目遊戲實地試玩&#13;<br>&#13;<br>《TopSpin》</p><p>新一代主機都以像真度高見稱，呢款《TopSpin》網球Game更係似到十足十，角色造型衣着都酷似真人，而且動作流暢自然，肯定花過唔少功夫，打起波上嚟零舍真實投入。留意場景背後嘅大背景，並唔係如賽車Game咁2D紙板人，而係全3D立體人！話唔定可以玩埋人浪㖭，可算係功夫做足！</p><p>《Condemned》&#13;<br></p><p>各大廠商一向都努力向《生化危機》借鏡，可惜到家陣出到位嘅恐怖Games仍然唔多。呢款由MonolithProductions所製作嘅恐怖動作遊戲，就值得XBOX捧場客期待；玩法係扮演一名FBI探員，所要偵辦的是一件充滿懸疑連續殺人案件，氣氛營造及鏡頭運用均相當不俗，用埋16:9闊屏幕玩更係一流。</p><p>《FullAuto》&#13;<br></p><p>由SEGA所製作嘅賽車遊戲，畫面充滿美式風格，明顯以西方市場為主打。比賽中玩家可以破壞所有路旁所見到嘅障礙，畫面有啲似《OutRun》，同樣以顏色鮮豔、風景明媚為賣點，而經XBOX360嘅強大運算能力，效果更為出色，可算係世嘉目前做得最靚嘅賽車Game。</p><p>《NeedforSpeed:MostWanted》&#13;<br></p><p>《NeedforSpeed》系列夠晒長青，由電腦版到家用遊戲機版都出過唔少版本，好多鍾意賽車Game嘅機迷都玩過。新作憑着XBOX360機能，廠方可更着重車體嘅真實性，畫面流暢自然，最正係保留咗追逐玩家嘅警車，除咗畫面靚之外，賽車Game必須之速度感亦具備。</p><p>現場花絮</p><p>玩家意見</p><p>XBOX360PROFILE&#13;<br> 處理器：IBMPowerPC3.2GHz&#13;<br> 顯示晶片：ATI處理器（10MBEDRAM）&#13;<br> 主記憶體：512MBGDDR3（700MHz）&#13;<br> 光碟機：12×DVDROM&#13;<br> 儲存：20GB硬碟&#13;<br> 擴充插頭：WiFia/b/g、Ethernet&#13;<br> 特別功能：支援HDTV/1080i、向下兼容舊有XBOX遊戲、無線控制器</p></body></html>