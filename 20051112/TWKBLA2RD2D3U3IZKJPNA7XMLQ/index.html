<html><header><meta charset="utf-8"><title>短線遊：深圳新水療會所￥68Hea足一日</title></header><body><h1>短線遊：深圳新水療會所￥68Hea足一日</h1><p>香港寸金尺土，要有大型的娛樂設施都幾難，但係鄰近的深圳，勝在地方夠多，所以近年開了不少以港客為目標的大型「水療會所」，不只地方大、設備齊全，做埋按摩兼享受免費設施，Hea足一日所費無幾。多功能大型「水療會所」已成為深圳吸引港客的一大賣點，最近又有兩家大型水療會所加入，到深圳不愁無選擇。&#13;<br>&#13;<br>記者：張逸濠&#13;<br>攝影：杰佬　&#13;<br>Model：Johnny、Carol、Ken（Salvador）</p><p>消費有預算</p><p>北上按摩已成為港人好似卡拉OK一樣的公餘娛樂，跟現在深圳的新大型「水療會所」設備愈來愈齊全、集吃喝玩樂於一身不無關係，「捐」入去要消磨大半日絕不會悶，最重要埋單都係百零蚊，好多人都花得起。&#13;<br> 美亞裝修豪華，設備都唔錯，男女浸池都有SPA任用，加埋其他免費服務，做一個中式按摩90分鐘收費都係￥68，小費隨意，￥100唔使就落到樓，相當經濟。裏面更加有男女賓美容，慳埋啲錢，做埋香薰浴美白都重得。</p><p>貴賓房抵玩</p><p>如果人多，開一間貴賓房，一班人打麻雀、上網又得，一間租金首小時都係￥138，以後每小時￥48，按摩費另計，多人玩，除開都有着數。</p><p>點心食上癮</p><p>美亞重有另一樣特色，就係餐廳的點心，原來係由一位得過法國美食藍帶獎的師傅主理，好多客原來按摩￥68，但係食點心就一碟接一碟，最後「妹仔大過主人婆」，食點心貴過按摩，而且食上癮，專誠上去飲茶配角按摩的，大有人在。</p><p>免費設施唔會悶</p><p>美亞國際健康水會&#13;<br> 地址：深圳市羅湖區鳳凰路193號海瓏華苑1、3、4層&#13;<br> 電話：（86）755-25691223&#13;<br> 時間：24小時&#13;<br> 收費：中式90分鐘￥68、泰式90分鐘￥108、日式90分鐘￥158&#13;<br> 交通：羅湖火車站乘的士約￥20，亦可在羅湖巴士總站乘424中巴￥2.5，鳳凰路下車；皇崗乘的士約￥30。</p><p>三五知己好去處</p><p>人多「柴娃娃」去玩特別開心，但按摩的時候，好多因為地方關係，按摩房頂多都係容納3人，如果有4人房已經唔錯，一班朋友想一邊「吹水」，一邊按摩都幾難。一係就另外畀錢開一間貴賓房，但又要額外花一筆，似乎唔夠精打細算。但係新張的「在水一方」，就特設一些5人大房，只要夠人頭就可以一齊免費使用，人就唔需要「天各一方」，一邊揼一邊傾偈，揼得特別暢快。&#13;<br> 如果經常腰痠背痛，可以試試呢度的中醫推拿，收費相宜，而且刮痧、拔火罐、針灸等都有，更可做埋對疲勞及勞損功效特別好的「醫療燈」，都係￥118雙鐘。</p><p>做乜都一齊</p><p>話明大型水療會，地方夠大，可一班人一齊行動。沖涼之前可以在大堂前的電腦一齊揀吓技師，跟住一齊浸浴，一齊喺休息室Hea，一齊睇波，然後一齊揼骨，成班好朋友一齊玩，唔一定要去唱K。</p><p>食足三餐過夜至啱</p><p>呢度餐飲菜式豐富，如果趕時間，連飯都可以唔使在外面吃，一站式搞掂。晚上6:30至8:00有自助餐供應，雖然要加收￥10，但一個星期七日菜式都唔同，而且有老火湯、又有海鮮，收費絕對合理。如果有時間，過埋夜更有消夜，第二朝又有早餐送，好過住酒店。</p><p>在水一方休閒會所&#13;<br> 地址：深圳市羅湖區鳳凰路193號海瓏華苑1、3、4層&#13;<br> 電話：（86）755-83852458&#13;<br> 時間：24小時&#13;<br> 收費：中式雙鐘加60分鐘腳底按摩￥100、泰式雙鐘￥108、日式雙鐘￥138，中醫推拿雙鐘￥118（平日每鐘以60分鐘計算，六、日及假期每鐘以45分鐘。）&#13;<br> 交通：羅湖火車站乘的士約￥30，皇崗乘的士￥12.5。皇崗走路約7分鐘。&#13;<br> 免費專車：可在羅湖及皇崗接送，&#13;<br> 電話：（86）13008870585。</p></body></html>