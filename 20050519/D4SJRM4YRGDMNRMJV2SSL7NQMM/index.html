<html><header><meta charset="utf-8"><title>低PE成衣零售股<br>股路縱橫：漢登發圍力強</title></header><body><h1>低PE成衣零售股<br>股路縱橫：漢登發圍力強</h1><p>港股連跌3日，但跌勢已放慢，恒指收13627，跌40點，成交147億元，沽售壓力未見加大；滙控（005）除息後期指低水收窄到30點，而上升股（不計認股證）同下跌股約280隻，數目相若，顯見在大市調整期間，唔少股票已有支持，且逆流而上。&#13;<br> 漢登控股（448）係噚日升幅較大，而又有大成交配合的二三線股，收1.22元，升6%，成交420萬股，增233%。漢登今年走勢形成大型雙底，月初升破頸線1.17元阻力，衝上1.24元，出現後抽，家吓調整完成，升浪再起，短線量度上升目標1.35元，中線可見1.60元。&#13;<br> 漢登（HangTan）係美國名牌服飾，產品主要市場係台灣同南韓，其餘市場有菲律賓、新加坡同馬來西亞，去年中以1180萬美元出售10年期日本特許權予伊藤忠，開拓日本市場；又在美成立「漢登美國」，首先在加州開設第一間HangTan店舖，令該品牌重返美國。</p><p>有條件變身基金股</p><p>集團的零售網絡唔細，在04年9月底，共有店舖425間，台灣係最大市場，有225間，南韓有115間，菲律賓42間，新加坡33間，馬來西亞10間。05年度（3月年結）的上半年，營業額7.2億元，升19%，獲利5194萬元，升60%，每股盈利7.4仙，減37.5%，主要係因認股權行使發行大量新股所攤薄。&#13;<br> 漢登屬跨國成衣零售股，現時大力拓展美國同日本市場，未來幾年，業務可再起飛。與同業相比，漢登有更大發圍，日後有機會成為「小德永佳」、或甚至「小思捷」。&#13;<br> 睇番往績PE，思捷（330）成33倍、德永佳（321）同佐丹奴（709）19倍、堡獅龍（592）18倍、YGM（375）都12倍。漢登05年度保守估計獲利1.1億元，每股盈利14.1仙，PE僅8.6倍。&#13;<br> 基金對成衣零售股特別鍾愛，思捷、佐丹奴同德永佳等，PE頗高，漢登進軍美日市場一傳來佳音，亦不難會變身為基金股，即使以仍屬保守的12倍計，股價已可見1.70元。&#13;<br> 益安國際（082）噚日上過0.73元，收0.70元，升1仙，走勢有到底之兆，升破0.75元可確認，初步目標0.90元。&#13;<br> 郭兆誠</p></body></html>