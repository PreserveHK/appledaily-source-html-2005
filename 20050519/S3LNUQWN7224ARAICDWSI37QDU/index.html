<html><header><meta charset="utf-8"><title>一味窩輪：國指睇番上炒3725</title></header><body><h1>一味窩輪：國指睇番上炒3725</h1><p>恒指跌40點，扣除滙控（005）除息拖低36點，恒指實係跌4點。外圍如果平平安安，港股短期料有啲反彈，不過咪期望太高住。炒嘢都係快手快腳，執得若干得若干。&#13;<br> 中企C輪3725：國指跌2點，如果唔係中石化（386）跌1格拖低5點，國指變化係輕微正數。國指收4561，最低之時4525，剛啱觸及今年1月中低位（4522），止得咳，短期向上多過向下，搵中企指數C輪埋手，有錢搵。&#13;<br> 主角對象係3725，6月尾夠鐘，輪價6.5仙，溢價2.4%，槓桿率27倍（有效14.7倍），引伸波幅26%。炒嘢冇話必贏，隻輪過去5日散咗1半，低位上車，風險點都細啲。&#13;<br> 另1隻中企指數C輪3716，成交金額大過3725，亦係下月尾到期，收2.5仙。槓桿率勁大，有91倍，不過溢價6.3%，好易冇得剩。&#13;<br> 太AC輪3509：太A（019）前日移低1.25元後，昨日移高0.25元，個勢靚，再升1至2元有機會，搵太AC輪短炒，3509諗得過。隻輪9月尾到期，輪價42仙，溢價3.4%，槓桿率15.2倍（有效9.8倍），引伸波幅19%。呢隻成交稍遜3528，3528喺11月尾夠鐘，輪價42仙，溢價高1.4個百分點，槓桿率一樣。注碼唔大嘅話，揀3509好過揀3528。&#13;<br> 章盛</p></body></html>