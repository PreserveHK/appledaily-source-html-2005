<html><header><meta charset="utf-8"><title>城市脈搏：<br>BEAMS行水相爭潮人得利</title></header><body><h1>城市脈搏：<br>BEAMS行水相爭潮人得利</h1><p>BeamsBoy專門店將於後日正式開幕，行貨駕到，卻唔代表水貨要迴避！一眾水貨舖嚴陣以待，有舖頭即時冧價正面應戰，亦有舖頭以絕迹專門店的Crossover貨為主打攻其弱點。趁住行、水大戰一觸即發，睇好戲之餘記得博亂掃筍貨！&#13;<br>&#13;<br>記者：馬慶武&#13;<br>攝影：陳智良、林栢鈞、馬慶武</p><p>水貨老闆：我哋賣得平！</p><p>水貨舖「朝日屋」老闆之一Angel睇過專門店的報道之後話：「呢啲行貨好似比較舊款，得啲Tee比較新，但都係幾個月前出的！而且定價唔算平，好似條牛仔短裙咁，我哋兩年前已經賣緊，重平過佢一百蚊，不過𠵱家已經斷貨，都可能有人想買番嘅！」</p><p>I.T：我哋賣經典！</p><p>BeamsBoy代理I.T回應：「BB的Monogram系列，唔可以話係舊款，只可以話係BB的經典款式！咁喺專門店裏面又點可以冇經典款嘅Products賣呢？另外一啲BeamsBoy嘅背心、短袖Tee都係今季最新款，有人話係舊款，可能因為佢哋喺日本BB今季Catalogue見過。BB專門店會不斷有最新款返貨，盡量同日本專門店睇齊，好似喺日本都有得賣嘅美國品牌Insight服飾，香港專門店都將會有得賣！」</p><p>水貨拆招一：主攻日本限定Crossover</p><p>「朝日屋」每個月都會入大量BeamsBoy新貨返港，現已打算轉攻Crossover貨：「呢類BB乘乜乘物的特別版係日本國內限定，專門店應該返唔到，但係又最多人鍾意喎！所以我哋入呢類貨必定繼續有潮友支持。」</p><p>心口有個乘</p><p>水貨拆招二：密密返新貨</p><p>Angel另一條抗衡水貨的方法係：「潮流呢家嘢最緊要快，有啲新貨着遲幾個月，都俾人話你Out啦！我哋有買手專門駐守日本，個個月都有大批水貨返嚟，最快可以上星期喺日本落地，我哋今個星期即有新貨！呢一招咁機動，大公司未必追得到！」</p><p>你冇我有全新貨</p><p>水貨拆招三：即時冧價益Fans</p><p>另一間水貨舖Footstep店長Vannis話：「雖然水貨、行貨有唔同市場，但我諗都會有啲影響，始終好多人鍾意去專門店買嘢。」的確，專門店地方大、貨量多，可以慢慢行睇到啱、試到盡。Vannis話會將一啲較多存貨的產品以優惠價發售，希望可以清晒舊貨之餘，回饋BeamsBoy水貨Fans，第時再嚟幫襯！</p><p>舊貨即冧快清倉</p><p>我撐水貨！</p><p>我Buy行貨！</p><p>潮星個個着</p><p>a﹒朝日屋（太子聯合廣場2樓121號舖?21916534）&#13;<br> &#13;<br> b﹒Footstep（太子聯合廣場2樓144-145號舖?21916570）&#13;<br> &#13;<br> c﹒V3（銅鑼灣地帶2樓221號舖?28816515）</p></body></html>