<html><header><meta charset="utf-8"><title>楊婉儀託B女福弗過當選港姐</title></header><body><h1>楊婉儀託B女福弗過當選港姐</h1><p>生下女兒兩個多月的楊婉儀已極速收身，日前更穿上性感泳裝拍攝纖體廣告，狀態勝過十年前當選港姐冠軍。初為人母的她大談湊女的苦與樂，不自覺流露出一臉幸福快樂。</p><p>楊婉儀日前以代言人身份在柴灣為TheSpa拍攝纖體廣告，剛產下女兒王婷知（Hanna）只有兩個多月的楊婉儀已極速收身，體重由高峯期的一百三十八磅，成功減至目前的一百磅，其身材比起十年前參選港姐時更弗。</p><p>十年冇性感</p><p>拍攝當日，廣告商準備了近二十套、合共價值六萬多元的性感服裝，當中包括小背心、短褲、低腰短裙及價值四千多元的Gucci性感泳裝。楊婉儀說：「自從十年前選完港姐後，我都好少着咁性感嘅泳衣。個客對我好好，影完相重會送晒全部衫畀我。」&#13;<br> 初為人母的楊婉儀表示終於明白做母親的辛苦，夫婦二人更被女兒弄得團團轉，她說：「最初見到囡囡喊，但係又唔知佢喊乜，咪自己都喊埋一份。頭六個禮拜簡直係冇覺好瞓，半夜三更同老公抱住個女落街，由跑馬地散步去銅鑼灣，大家都搞到一身大汗。所以每日去纖體公司做機就係我最好瞓嘅時間，好彩我個女𠵱家已經戒咗飲夜奶。」</p><p>欲再做母親</p><p>不過，一向非常喜歡小孩的楊婉儀不時表露出一臉幸福快樂，更表示未來仍一定會再生多幾個小孩。&#13;<br> 採訪：卓美娟　攝影：陳慧安</p></body></html>