<html><header><meta charset="utf-8"><title>SonyEricsson樣靚聲甜Walkman手機</title></header><body><h1>SonyEricsson樣靚聲甜Walkman手機</h1><p>出機密度相當高嘅SonyEricsson，繼早前推出勁熱賣嘅K750i後，最近又推出同樣內置200萬像素鏡頭嘅W800i，今次以W命名，係因為大玩Walkman概念，而且佢個橙白色機身，絕對潮爆手機界，手機舖話好多客唔買新機，都係為等佢出，新機開價$3,980，好肉赤呀！&#13;<br>&#13;<br>記者：梁瑋瑜&#13;<br>攝影：陳國良&#13;<br>ImageGirl：MayWong</p><p>Walkman一詞，係SONY喺1979年首次使用嚟形容手提音響播放裝置嘅一個字，而且註冊咗專利；想當年Walkman至出位處，係佢強玩「超重低音」，令機仔細細，照樣玩到聲效澎湃；今次Walkman一詞重歸W800i之上，好明顯亦係力Sell超靚聲效，兼且同一般MP3手機，更是劃清楚河漢界。</p><p>Walkman技術超靚聲</p><p>W800i雖然以聽歌為賣點，但睇真其實喺介面同功能上同以往K750i差不多，不過喺音質上面明顯改善咗，因為採用咗SONY嘅Walkman技術，加上跟機送嘅立體聲InEar耳筒，聽起上嚟比起一般嘅MP3手機靚聲好多，大家真係可以唔使再帶MP3機出街。&#13;<br> W800i內置嘅媒體播放器，有唔同嘅EQ畀用家選擇，記者首選MEGABASS，揀嚟聽快歌低音表現好出色，螢幕下面有一個「W」掣直接啟動Walkman功能，而且部機即使唔插入SIM卡，都可以啟動Walkman功能，就咁當MP3機用都得。</p><p>自動對焦相質卓越</p><p>之前嘅K750i就用咗滑蓋嚟保護鏡頭，今次W800i就用咗一個鏡頭蓋，只要推動旁邊嘅開關掣，就可以打開鏡頭同埋啟動相機功能；W800i都係用咗200萬像素鏡頭，同K750i一樣屬同級高解像影相手機。&#13;<br> 雖然話以Walkman功能為賣點，不過都冇忽視影相功能，W800i同樣配備自動對焦，只要㩒住機身旁邊嘅快門掣，就可以喺短時間內準確咁對焦，影出嚟嘅相唔會又濛又鬆，加上一組三盞補光燈，亮度非常高，喺幾黑嘅地方影相都影得清楚，買咗呢部機，連DC都唔使再買。</p><p>跟機送512MBMSDuo</p><p>W800i功能咁多，大家可能擔心容量問題，機身內置34MB記憶體不特止，跟機送埋512MB嘅MSDuo（最高支援2GBMSDuo），畀大家可以存放大量相片同埋MP3；但筆者不解處，是這條MSDuo竟然係較廉價嘅SanDisk出品，反而唔用返SONY自家嘢，不過無論如何，質量上係完全冇問題。&#13;<br> W800i其他功能包括收音機、《PhotoDJ》、《VideoDJ》混音功能同埋JAVA遊戲等等，而且配備藍芽同紅外線，方便用家傳送檔案。此外，外形亦都好吸引，用咗近年最潮嘅白色加上喺其他手機上好少用到嘅橙色，畀人一種煥然一新嘅感覺。</p><p>W800iProfile</p><p>制式：GSM900/1800/1900&#13;<br> 鏡頭：200萬像素&#13;<br> 顯示屏：1.8吋26萬色TFT&#13;<br> 通話時間：9小時&#13;<br> 備用時間：400小時&#13;<br> 記憶體：34MB、MSDuo&#13;<br> 尺寸：100×46×20.5mm&#13;<br> 重量：97.5g&#13;<br> SonyEricsson（82038863）</p><p>搶先試聽W800i後感</p><p>呢部機喺音質方面，真係好似比一般MP3機正；而且操作都好容易，啱晒我呢啲怕麻煩嘅人，不過價錢就貴咗少少；機身白底橙邊設計真係好型！不過白色殼嘅物料，好似特別容易黐手汗，玩唔夠半日就成部手機圍晒「黑邊」，大家打理手機時要多留意。</p></body></html>