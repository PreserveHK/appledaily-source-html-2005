<html><header><meta charset="utf-8"><title>踩Roller出場克服心理障礙<br>徐子淇調酒一身濕</title></header><body><h1>踩Roller出場克服心理障礙<br>徐子淇調酒一身濕</h1><p>徐子淇昨日在中環宣傳她的網上美食教室，即席炮製雞尾酒，本來準備大顯身手，但搖酒時卻雞手鴨腳，失手倒瀉酒弄濕身。表演單線滾軸溜冰出場的子淇表示小時候踩roller曾受傷，故表演前要特訓一周克服心理障礙。</p><p>徐子淇在豐澤電器的網頁，教授製作夏日沙律等多款美食，昨日在中環出席記者招待會，穿上單線滾軸溜冰鞋的她由兩位猛男拖着出場，又即場炮製雞尾酒。&#13;<br> 徐子淇初時倒酒、加冰似模似樣，不過搖酒時卻蝦碌失手，由於她沒有扭實調酒器，所以大力一搖，雞尾酒一瀉而出，濺到她的裙子、小腿及鞋上，嚇得她大叫，幸好最後都調製成功，子淇興奮地請在場記者試飲。</p><p>甜品冧男友</p><p>徐子淇說：「係呀，平時媽咪都好怕我入廚房，我煮嘢麻麻哋啦，一同火有關就會整燶，因為我冇耐性，所以都係整沙律、焗蛋糕好啲。」她又表示希望廚藝有進步，她說：「我希望學到整甜品有大酒店水準，因為男友都鍾意食甜品。我最叻整雞蛋糕，連媽咪、爹哋嘅生日蛋糕都係我整㗎！」</p><p>「特訓一星期」</p><p>踩roller出場的徐子淇又表示自小已玩單線滾軸溜冰，為今次演出更特訓一周，她說：「七歲開始玩，但細個同妹妹自以為好叻，玩衝落山，終於跌到斷手斷腳要打石膏，重停學一星期，之後就唔敢再玩。今次玩係想克服心理障礙，好彩大會派兩個猛男護住我。」&#13;<br> 採訪：RitaLeung　攝影：IpKwanHoi</p></body></html>