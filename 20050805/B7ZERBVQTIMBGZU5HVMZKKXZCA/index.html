<html><header><meta charset="utf-8"><title>　　煲呔2碗腩河先夠皮 - 李八方</title></header><body><h1>　　煲呔2碗腩河先夠皮 - 李八方</h1><p>特首曾蔭權上任之前成日話飲香港水，流嘅係香港血，以代表自己心繫香港。其實曾特首第日可以講多句，食嘅係香港牛腩同雲吞，以顯示佢自己真係好親民。&#13;<br> 煲呔除咗經常幫襯鏞記外，重好鍾意幫襯中環歌賦街、有近八十年歷史嘅「九記牛腩」同埋銅鑼灣「何洪記」食雲吞麵。八方專誠去試吓係咪咁好味，一入到九記，老闆潘先生已經大讚煲呔人品好，話佢鍾意兩公婆拍住拖嚟食牛腩，人仔細細嘅曾蔭權每次都要食兩碗牛腩河先夠皮。老闆重話佢冇架子，人多嗰陣會同一般市民喺條街度等位。&#13;<br> 至於以雲吞馳名嘅何洪記，老闆娘何太話煲呔前晚先嚟過食雲吞麵，食完一碗先叫另一碗，費事碗麵凍咗。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>