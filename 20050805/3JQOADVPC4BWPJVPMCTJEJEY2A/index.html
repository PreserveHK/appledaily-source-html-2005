<html><header><meta charset="utf-8"><title>5大精采場面</title></header><body><h1>5大精采場面</h1><p>1.揸快艇釀意外</p><p>琉璃（成海璃子飾）到達鳩海島後大發脾氣，更自行駕駛快艇，但卻不懂控制，眼看快艇急速衝向石壆，於十萬火急下，琉璃跳落海求生，但卻不懂游水，身體一直往下沉，幸而川島（竹野內豐飾）突然在水中出現救起琉璃，嚇得人一額汗。</p><p>2.發現誤解爺爺</p><p>琉璃以為「爺爺」仲間勇造（緒形拳飾）每天外出是尋找小孩替代她，於是惡作劇偷東西又扮患了盲腸炎，要由直升機送往醫院。當她發現原來爺爺是為了籌錢修理撞壞了的快艇而到地盤幹粗活賺錢後，感動得抱着他痛哭。</p><p>3.無情生母再婚</p><p>琉璃生母到鳩海島探女兒，原來是要商量將女兒戶籍遷到仲間家，好讓自己再婚。琉璃母親又謂以後不會再見她，彼此斷絕母女關係，琉璃哭着哀求母親不要拋棄她，但看見母親無動於衷，於是假裝開玩笑，還笑着祝福母親，背地裏卻傷心地跑回家。</p><p>4.愛之深責之切</p><p>琉璃與到島上交流學習的學生一同掉進井裏，幸好拉着藤蔓不至掉下，島袋早苗老師（小西真奈美飾）和川島及時趕到救起兩人。本來互不喜歡的早苗和琉璃相擁而哭，表露出互相關心之情，不過老師愛之深責之切，打了琉璃一巴。</p><p>5.小島開辦中學</p><p>琉璃母親覺悟前非，到鳩海島欲帶走琉璃，仲間家和島上各人均依依不捨，得悉琉璃跟了母親坐船離開後，都十分難過。未幾琉璃獨自回來，原來她為了可繼續在島上生活，自行到教育部請求在島上開辦中學，仲間勇造知道後很開心。</p><p>煲碟妹評語：靚人靚景夠吸引</p><p>煲碟妹向來鍾意陽光海灘，風景優美嘅地方，睇呢齣劇時真係有十萬個衝動去鳩海島旅行。劇中女主角成海璃子由頭帶到尾，佢靚女又可愛，角色又討好，比起當年《沙灘小子》入面嘅廣末涼子更得人鍾意，不過略嫌靚仔竹野內豐戲少對白少。其實煲碟妹鍾意睇日劇，最大原因係日劇主角最後都絕處逢生，無論遭遇幾悲慘，未來都會出現曙光同希望，訊息好正面，呢套劇有齊呢啲元素，又有靚人靚景，掂！&#13;<br> 娛樂性：★★★★&#13;<br> 演員表現：★★★★&#13;<br> 劇情：★★★★&#13;<br> （編註：五粒★為滿分）&#13;<br> &#13;<br> 明日預告：聽日煲碟妹會介紹由安在旭同黃信蕙主演嘅韓劇《天生緣份》。</p></body></html>