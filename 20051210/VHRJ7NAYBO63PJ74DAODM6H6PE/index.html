<html><header><meta charset="utf-8"><title>股壇瀏覽器：追捧西王苦過黃連</title></header><body><h1>股壇瀏覽器：追捧西王苦過黃連</h1><p>領匯（823）與新世界發展（017）近日升唔停，領匯重上14元關口之上，新世界則大升近10%至12.90元，兩股成交加埋超過21億元。家陣被對沖基金睇中原來咁過癮，而對沖基金似乎愛屋及烏，連新世界中國（917）都炒高，全日升13.23%至3.85元。細細粒嘅麗新發展（488）升得更誇張，全日升26%至0.194元，成交高達1.2億元。&#13;<br> &#13;<br> 百利保大折讓吸引&#13;<br> 百利保（617）噚日亦蠢蠢欲動，升4.6%至0.182元。百利保今年6月底每股未經審核資產淨值0.56元，股價較資產值大幅折讓67.5%。Cookie話，百利保折讓幅度大，主要之前財政壓力大，令股價受壓，現時財困問題搞掂晒，加上本身擁有豐厚資產，對於有心玩拆骨的對沖基金而言，不失為一舊肥肉。百利保市值僅13.1億元，比麗展更細粒，理論上更易炒。&#13;<br> 噚日三隻新股上市，西王糖業（2088）及中國香精（3318）虎頭蛇尾，西王第一口價2.35元，稍見2.375元之後就由頭跌到尾，以1.99元收市，雖仍較招股價高5.85%，但即市追貨者無一不損手，苦過黃連，成交高達4.78億元。中國香精亦一樣高開低收，由1.30元瀉至1.19元收市，較招股價微升不足1%，如果唔係保薦人新鴻基國際在1.18元水平出手護價，可能要潛埋水。&#13;<br> 羅欣藥業（8058）收報0.33元，較招股價高27%，可惜成交只得124萬元，只係乾炒牛河一碟。&#13;<br> 阿虎</p></body></html>