<html><header><meta charset="utf-8"><title>　　羅嘉瑞長駐朗豪坊 - 李八方</title></header><body><h1>　　羅嘉瑞長駐朗豪坊 - 李八方</h1><p>世貿會議下星期殺到，中環、灣仔一帶嘅酒店全部爆滿，連遠在旺角嘅朗豪酒店，最近都好好生意，聽講係得到好多歐洲同澳洲遊客嘅垂青。&#13;<br> 鷹君集團助理董事李澄明噚日帶八方及幾位同行去參觀呢間成日攞獎嘅重建項目，特別去睇吓下星期「妙想天開四人幫真人騷」所住嘅玻璃屋，四位專程由澳洲飛嚟嘅表演者會喺裏面大搞無厘頭動作，逗人歡喜，連續三個星期喺密室生活，想打破紀錄。&#13;<br> 行兩行，見到大老細羅嘉瑞同朋友喺露台食晏，喺四周圍舊區包圍下食嘢，又真係別有一番風味喎。羅生話，佢𠵱家時時喺度請人食飯，因為話咁快就嚟到。咁你要寫個服字，喺旺角砵蘭街搞到有中環feel，都唔簡單。原來羅嘉瑞係鍾情於英國百年老店Langham嘅古典優雅風格，所以將佢搬嚟香港，朗豪坊（LanghamPlace）就年輕化一啲。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>