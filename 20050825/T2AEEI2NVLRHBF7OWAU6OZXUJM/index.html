<html><header><meta charset="utf-8"><title>　　置地文華員工經高人指點 - 李八方</title></header><body><h1>　　置地文華員工經高人指點 - 李八方</h1><p>應該係現時香港至頂級嘅酒店──置地文華東方噚日正式開業，請咗緋聞纏身嘅李嘉欣做剪綵嘉賓；不過，八方近排睇得《酒店風雲》多，都係對滿場飛嘅酒店職員較有興趣。&#13;<br> 提供全港最寬敞嘅客房係置地文華嘅賣點，每間房平均有五百四十平方呎咁大，真係大過好多人屋企，客房訂價最平四千大元，總統房每晚四萬二。唔捨得畀幾千蚊住番晚？唔緊要，去佢哋酒吧飲番杯六十八蚊嘅可樂，都可以扮豪客。&#13;<br> 點解咁貴？據聞，置地文華要走頂級路線，所以前線員工除咗精挑細選，重請專人幫佢哋執過個look，包括搵咗名髮型師RickyKwok為佢哋設計髮型，又搵Chanel嘅化妝師教化妝。經高人指點後，員工正過港姐同港男，尤其酒吧女侍應，雖然Ricky幫佢哋染晒「金毛」，但個個紮晒髻，配上有啲越南味道嘅制服，時尚得嚟又有東方韻味。八方重發現，個個女仔嘅髻都唔同款，好睇過台上嘅李嘉欣，唔信可以去睇睇。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>