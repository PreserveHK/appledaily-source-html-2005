<html><header><meta charset="utf-8"><title>　　張宇人諷刺周一嶽 - 李八方</title></header><body><h1>　　張宇人諷刺周一嶽 - 李八方</h1><p>自由黨張宇人早前拍埋民主黨鄭家富同民建聯李國英，去咗愛爾蘭同挪威考察，睇吓當地禁煙做成點，唔使第時特區實施禁煙時亂七八糟。&#13;<br> 咁肥仔張有乜啟發呢？佢話雖然好多餐廳嘅生意額冇顯著下跌，但都冇明顯增長，證明全面禁煙未必鼓勵到啲人去餐廳。佢重發覺，好多規模細嘅餐廳真係有受影響，尤其受連帶關係影響，連酒都賣少咗，情況都幾慘。但有啲老闆就走精面，將啲枱擺晒喺露天，咁樣政府就郁唔到佢哋喇。&#13;<br> 肥仔張覺得，周一嶽局長喺禁煙問題上，都係未夠深思熟慮，諷刺佢心口只係掛咗個「勇」字，但係就完全冇留意業界嘅苦況。佢稍後會同阿富、李國英寫個外訪報告，除咗畀立法會，亦會畀多份政府，希望政府都可以參詳一吓佢哋嘅體驗。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>