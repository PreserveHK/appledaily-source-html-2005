<html><header><meta charset="utf-8"><title>平霸手機趕過年兩大新機唔使$900</title></header><body><h1>平霸手機趕過年兩大新機唔使$900</h1><p>𠵱家買手機，個個都話要幾多萬色靚芒，又要百萬像素鏡頭，最好就有埋藍芽紅外線功能一大堆。之不過，但求可以打出打入嘅依然大有人在，而沉寂一輪嘅平價入門機市場，近日由Motorola嘅C157及ALCATELOT355再次點起火頭，唔使夠勁只求夠平，兩部新機以不足$900價位登場，齊齊做新一代平霸！	&#13;<br>&#13;<br>記者、攝影：劉耀祥&#13;<br>ImageGirl：小慧</p><p>話就話手機功能要愈勁愈好，不過對於學生哥、老人家，甚至想買部手機畀屋企外籍工人嘅僱主，價錢先係MainPoint，只要做到手機基本嘅通話功能就已經心滿意足，所以平價入門級就絕對係一盤大生意！之但係近年內地手機橫掃本地手機市場，尤其平價機市場差唔多成為內地手機嘅天下。不過Motorola及Alcatel日前就齊齊再闖入平價機門檻，前者以$880開賣，後者更犀利，$780已經有交易，真係買多部做「門口機」都抵！</p><p>OT355換「平」衫</p><p>講到明係平價入門機，對於手機功能，基本上已經近乎「無欲無求」嘅境地，反而外形更會加多兩錢肉緊睇真啲。而嚟自法國嘅ALCATEL，新機OT355就一貫直身機風格，白色機身相當iPodFeel，再加上「泡泡」造型嘅按鈕，造型非常可愛。而機身兩側亦設有防滑膠邊，拎上手感覺唔錯。不過OT355唔淨止係獨沽一味得可愛，更具有換殼功能，而且換殼方式亦好特別，唔係求求其其面殼加底殼就算，而係上下兩個「U」形殼，都算幾有新意！</p><p>功能做足本份</p><p>除外形討好之外，OT355以平價入門機而論，亦都做足本份，內置6萬5色彩芒，解像度達128×128像素，而且Size夠大，睇落都幾舒服。功能選單用上傳統九宮格介面，對於一般用家，都相當易上手。雖然OT355並冇內置影相鏡頭，不過亦支援MMS功能，朋友Send相嚟都唔怕睇唔到。當然，支援得MMS，亦唔少得GPRS及WAP等功能，而OT355更支援JAVA功能，內置有3個遊戲，唔夠玩更可以隨時Download，學生哥就最開心。以$880機價而論，OT355可算係抵玩之選！</p><p>ALCATEL	OT355</p><p>制式：GSM900/1800雙頻&#13;<br> 屏幕：6萬5色（128×128像素）&#13;<br> 功能：MMS、GPRS、WAP、16和弦&#13;<br> 備用時間：320小時&#13;<br> 通話時間：6小時40分鐘&#13;<br> 體積：98×45×20mm&#13;<br> 重量：85g&#13;<br> ALCATEL查詢：31802777&#13;<br> &#13;<br> </p><p>拍電盈推黃頁卡</p><p>另一部係Motorola嘅C157，唔單止照顧到入門用家嘅通訊需要，更照顧埋一般衣食住行，因為摩記推出C157時，更夥拍電訊盈科推出「黃頁卡」。隨C157會附送一張「黃頁卡」，體積同一般記憶卡差唔多，卡上附有條碼，最特別係設計成手機繩外形，唔使袋多張卡之餘，幾時想用都用得到！用家只要去到指定商戶消費，Show吓張卡就會有特別優惠，指定商戶遍布各行各業，唔單止係Shopping、睇戲定去食飯，甚至乎美容亦都包括在內，的確夠晒細心！</p><p>獨立喇叭播鈴聲</p><p>MotorolaC157唔係淨識用「黃頁卡」大搞噱頭，因為C157本身亦都相當出色。雖然與ALCATELOT355一樣主打平價市場，不過外形就截然不同，硬朗線條及銀灰色機身，似乎較適合男性用家。除具備一般手機之WAP及GPRS功能之外，亦都支援16和弦，雖然唔算係頂級靚聲，不過Motorola好有心思於機後再加上一個喇叭，唔係用聽筒位做埋喇叭，令聲量都夠大聲，尤其啱晒老人家！之但係顯示器就略為細小，顯示文字及數字都較細粒，好彩都夠光及清晰，都算係拉番少少分！</p></body></html>