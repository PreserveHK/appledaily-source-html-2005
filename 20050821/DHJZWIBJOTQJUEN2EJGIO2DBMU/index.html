<html><header><meta charset="utf-8"><title>　　電盈蘇澤光勁窒有線記者 - 李八方</title></header><body><h1>　　電盈蘇澤光勁窒有線記者 - 李八方</h1><p>有線電視一向一家獨大，但近排now來勢洶洶，絕對唔講得笑，於是有線有位記者，趁住上個禮拜八號仔電盈業績記者會呢個好機會，向電盈副主席蘇澤光探吓軍情，佢問積蘇now究竟要用幾多錢買內容？唔知係咪now近排真係「勢頭好好」，積蘇好風騷咁話，買內容仍然係佢哋嘅策略，重叫個記者番去同Stephen（有線主席吳天海）講，佢哋唔會自己拍戲。咁個記者亦都回番佢一嘴，問佢點解又自己拎錢出嚟，搞新嘅二十四小時財經新聞台呢？蘇生答話：「你有線都唔肯賣畀我，我咪惟有自己做囉！」&#13;<br> 講起now呢個財經台，積蘇話已經有總部，就喺灣仔自己嘅大廈，但請幾多人就冇講。以電盈嘅技術，應該可以做到財經互動，即係師奶可以唔使去銀行迫，喺屋企邊睇電視，邊㩒機睇股價，再用電話落盤，咁又真係幾吸引。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>