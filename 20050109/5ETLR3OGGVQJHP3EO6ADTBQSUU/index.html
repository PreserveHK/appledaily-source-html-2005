<html><header><meta charset="utf-8"><title>《異獸戰》兩大兇獸終極對決</title></header><body><h1>《異獸戰》兩大兇獸終極對決</h1><p>由宣布拍攝到上映，《異獸戰》都以兩大外星兇獸互「片」作招徠；一個窮兇極惡咬人唔使本，一個就擅打高科技武器戰，各有強項，雙方Fans都話自家偶像最好抽，電影公司重加把扇吹行啲，搞咗個全民投票，睇吓大家認為邊隻好抽啲㖭，熱鬧程度簡直有如當年張國榮大戰譚校長咁精采！&#13;<br>&#13;<br>記者：徐影龍</p><p>電影未上映前，好多人話夾硬將兩大系列溝埋一堆，不倫不類，唔多睇好。其實異形大戰血獸呢條橋已經玩咗好多年，由漫畫、街機、超任到PCGames，作品不下十款以上，大部份銷量都唔錯㖭，只係港人少見多怪啫！起碼都好過《鬼王再生》，又或美國漫畫《異形VS超人》咁離譜卦？</p><p>電影前半勁緊張</p><p>故事大綱主要講血獸一族（Predator）每100年都有一個考驗，成功後先正式成為戰士，而面對一堆異形就係考驗題目。2004年大有錢佬緯倫糾集一班精英，闖入南極冰下2,000呎嘅金字塔大本營，最後碰正準備考試嘅血獸，加上兩大外星兇獸撕殺，人類夾喺中間近乎全軍盡墨。&#13;<br> 縱觀當時影評人及友儕間嘅口碑，筆者跟隨大隊，冇買到飛入場睇《異獸戰》。今次睇番DVD版，喺冇期待底下，發覺又唔係咁差喎，反而重有少少驚喜㖭。最令人安慰嘅，係全片拍攝非常認真，布景、化妝、特技等全部一絲不苟，影片前半段拍得好有氣氛，節奏相當之爽快緊湊，金字塔每10分鐘執一次位甚有《盜墓迷城》闖關趣味，失驚無神俾人「擔」走，又有《異形》嗰種恐怖驚慄感。導演PaulW.S.Anderson諗咗8年嘅橋，令兩大外星兇獸碰頭變得較合情理，亦表達到人類「夾」喺中間嗰種無辜、絕望，加埋dts靚音效襯托，觀眾會獲得想像以外嘅觀能刺激，睇得緊張兼投入。總括而言，前半段值80分以上。</p><p>後半笑位成敗筆</p><p>電影後半段急轉直下，首先異形同血獸對打戲份相當之少，稍有看頭一幕，早喺官網段預告片已播過；血獸初期冇咗支肩炮，畀異形恰到死咁滯，三隻血獸一開波已失其二，剩低一隻死撐，淨係識得懶型咁斬下異形蟲FaceHugger。首個爆笑位係女主角為求生，本着「敵人嘅敵人就係朋友」道理，居然埋血獸堆，拍住上對付大堆頭異形，雙方冰釋前嫌後，血獸居然幫女主角DIY埋「異形護盾」＋「異形長矛」，真係Friend過打Band！&#13;<br> 最後血獸見成地異形蛋，要同異形嚟個「全家富貴」，丟低最強威力嘅炸彈一鑊熟，跟手同女主角喺爆炸中逃離捕鯨站，導演竟然嚟個成龍式慢鏡奔跑！冇溫馨浪漫之餘，重有種令人毛管戙嘅感覺。臨尾一幕最經典，血獸後勤隊居然用擔架抬同伴條屍返太空船，即時令人聯想起巴治奧受傷被抬離場！後半段實在令人失望！</p><p>附加碟重溫歷史</p><p>喺電影上畫時，官方已講明Cut去不少片段，主要係因為太過血腥同暴力，搞到全球Fans日夜期待DVD版上市。可能真係太過血腥，DVD版依然不見傳到「行」晒嘅咬細路、切頭等刪除片段，MovieDisc上嘅加長版，只係多咗1904年捕鯨站嘅意外片段，夾埋2分鐘都唔夠，絕對可以喺明珠台度播。&#13;<br> 另一隻BounsDisc就較豐富，十多段無關痛癢嘅刪除片段唔係重點，最好睇係導演反覆分析《異形》及《鐵血戰士》兩大系列，不斷重溫歷史，力證Crossover得有幾合理。製作花絮雖然例牌睇吓幕後特技，不過見到1:1嘅機械異形任人舞、細細隻FaceHugger鬼咁靈活聽話，比《異形》DVD嘅Bouns重要豐富。</p></body></html>