<html><header><meta charset="utf-8"><title>由人自得：<br>攝蝶大男孩不愛影碟只愛影蝶</title></header><body><h1>由人自得：<br>攝蝶大男孩不愛影碟只愛影蝶</h1><p>身邊男性朋友平日娛樂不離唱K、打機、打波、賭波、煲碟，鮮有像單家驊這般另類──賞蝶。閒時，他不會如你我這類懶人般屈在冷氣房對住電視過日辰，反而會跑到郊外影蝴蝶，並希望透過觀蝶，讓更多人關注蝴蝶生態：「因為鍾意的話，你先唔會去破壞，多咗留意蝴蝶，連帶對保護生態環境都會關注。」&#13;<br>&#13;<br>記者：尹珊珊　攝影：陳智良</p><p>小檔案</p><p>單家驊，27歲，99年香港大學環境科學學士，及後再考取環境管理碩士學位，現為「綠色力量」高級環境事務主任，有2年拍攝蝴蝶經驗。</p><p>自小愛動物</p><p>香港這彈丸之地，蝴蝶品種竟多達200多種，品種密度屬世界之最，但說真，真正留意蝴蝶的人少之又少，要不是相約單家驊（Matthew）訪問，我也不知道身處的城門郊野公園有個蝴蝶園。「今日天氣太凍，未必會見到蝴蝶，但平時呢度耐不耐都有罕見品種出現。」「呢棵叫『有翅決明』，係部份鳳蝶幼蟲的主要食糧。」他長得比實際年齡輕，很有鄰家大男孩的味道。&#13;<br> 「細個每星期都會去圖書館，借親都係關於科學的書籍，父母都覺得好奇怪，但佢哋認為閱讀係良好的興趣，所以無阻止我。」小孩子養魚、養雞仔，絕不為奇，但Matthew這個動物癡，卻比別人多了一個嗜好──養昆蟲。「我試過用紅A魚缸仔嚟養螳螂，唔難㗎，只要定時定候餵蟲仔畀佢食，跟住得閒就觀察同研究吓佢，睇住佢褪皮，大大話話都養咗幾個月。」初中，他更把蝴蝶幼蟲帶回家，看牠結蛹，「細個唔識，乜都執，試過喺屋企附近棵白蘭樹上，執咗條好肥美的綠色幼蟲，之後用密封膠盒載住，放學就摘白蘭樹的樹葉俾佢食，嗰時我都未知原來係蝴蝶幼蟲，直至兩星期後，發覺幼蟲結成青色嘅蛹，我先將佢放生。」</p><p>由工作譜出觀蝶興趣</p><p>1996年讀大學，他報讀環境科學。「傳統觀念男仔應該揀理科，因為出路比較好，但我覺得應該睇興趣，雖然呢科行頭比較窄，亦聽過有師兄話難搵工。」幸好他畢業後即被「綠色力量」聘用，主要負責籌辦社區和團體的環保活動，多得「綠色力量」着重環境教育，他賞蝶的嗜好也漸漸從工作中培養出來。「同同事出外工作，自己就好似書僮咁，企埋一邊睇又無嘢幫手，有時見到有靚雀靚蝴蝶，自己又無相機，白白錯過咗，所以我就買咗第一部相機，開始鍾意埋生態攝影。」&#13;<br> 兩年前，他負責籌備「尋找蝴蝶」保育活動，需要到戶外拍攝蝴蝶圖片，一拍拍出癮來。「影蝴蝶比雀鳥容易，器材要求無咁高，初學者容易有滿足感，搞搞吓逢放假我都會一支公去大埔滘鳳園或城門影蝴蝶。」Matthew直言跟別人講賞蝶，不時惹來奇怪眼光。「同人講觀雀，佢哋反應係：『你嘅嗜好都幾高尚喎！』同人講觀蝶，女仔即時反應話蝴蝶好核突。」幸好他在工作上認識不少志同道合，即使女朋友SayNo講無興趣，至少也不會投反對票，「我都試過帶埋女朋友去影蝶，但可能她對生態不太認識，試過幾次我影相，佢就俾蚊針，之後都無下次。」</p><p>為罕有品種忍受蚊咬</p><p>Matthew現時儲有超過100種蝴蝶的相片，「影蝴蝶其實好似集郵，儲到一兩張好珍貴嘅，你就會好想繼續儲落去，影蝴蝶嘅心態一樣，同品種影咗一次，唔代表唔會影第二次，因為隻蝴蝶嘅姿態次次都唔同，環境又會有差異。」談到最深刻的影蝶經驗，他說：「枯葉蛺蝶貌似枯葉，屬罕見蝴蝶品種，好多人都想影到佢，有次好彩俾我喺大埔滘見到，超開心！佢當時摺埋對翼，我就好想影埋佢開翅個樣，結果等足個幾鐘，大家喺度鬥耐性，最後佢飛走咗，我望番對腳，俾蚊咬咗二十幾笪。」&#13;<br> 蝴蝶學名又長又難記，旁人可能會覺得無從入手，Matthew說：「老生常談，多睇，自然會記得，當你認到頭三十隻，就會慢慢再記多啲，就算唔記得都影低先，最多返屋企再查。」除在香港影蝶，他在去年8月更聯同一班師生到馬來西亞沙巴的熱帶雨林，實地拍攝蝴蝶。「估唔到好多小朋友咁有心機，有學生重同我講大個仔要讀環境科學，我覺得好開心。」</p><p>期望觀蝶文化發揚光大</p><p>對Matthew來說，賞蝶、影蝶並非單純嗜好，他希望藉觀蝶令人更加關注環境教育。「希望愈來愈多人鍾意蝴蝶，鍾意先唔會破壞，連帶對保護生態環境都會關注埋。」自從愛上觀蝶，他頓變熱血青年，「有次帶隊賞蝶，有個爸爸想用手捉起隻白帶黛眼蝶，我即時同佢講：『喂，你唔可以咁做喎！』我覺得部份人愛護大自然嘅意識好差。」自然教育及環境教育推出多年，但普遍人意識仍薄弱，也許宣揚觀蝶文化，可連帶令人關注整個環境生態，「係呀，自從多咗人鍾意影蝴蝶，單是上年10月已經發現多3個品種，對觀蝶活動本身都有幫助。」</p><p>Matthew照相館</p></body></html>