<html><header><meta charset="utf-8"><title>事業篇：滿腹牢騷　歎歌手爭獎傷害人</title></header><body><h1>事業篇：滿腹牢騷　歎歌手爭獎傷害人</h1><p>千嬅去年推出的歌曲《小城大事》大受歡迎，為她帶來不少獎項之餘亦增添不少壓力，千嬅說：「每逢頒獎禮前夕，我最唔開心係忽然多咗好多是非，好似話我去借運呢類謠言，我係好反感，我係唔相信一個人唔去努力、搞乜嘢借運就可以得到想要嘅嘢。如果係咁容易，全世界嘅人重使乜去畀心機做嘢？只有無知嘅人至會信呢啲嘢。」&#13;<br> 千嬅續說：「點解歌手之間唔可以公平去競爭，係都要為達到某種目的去傷害人？呢啲事令我幾心淡，出道咗咁多年，我好明白𠵱家嘅頒獎禮只不過係一場遊戲，歌星已經唔係一定要睇你攞幾多獎去肯定自己一年嘅表現，反而我會較着重賣碟嘅數字，歌迷有幾支持自己。」&#13;<br> &#13;<br> <b> 最感激黃柏高</b> &#13;<br> 一講到樂壇，千嬅有滿腹牢騷，不過她慶幸有一位很照顧自己的經理人黃柏高（Paco），她明白這幾年來Paco為自己披荊斬棘，才會有今日的成績，千嬅說：「呢排Paco真係好大壓力，有時我返到公司見佢粒聲唔出，一個人可以望住個海景好耐，我都唔敢去煩佢，我知道佢好想幫旗下每個歌星做到最好成績，有時佢覺得達唔到自己嘅指標會好自責。我覺得佢已經盡晒力，所以我從來唔會畀壓力佢，只會好感激佢。」</p><p><b> 開拓內地市場</b> &#13;<br> 今年千嬅主力開拓內地市場，灌錄國語唱片，亦會參與更多幕後工作，千嬅說：「有時歌手本身會比較了解自己嘅音樂路向，所以無論揀歌或搵填詞人，我都會參與意見，咁樣歌手可以更投入去做一張唱片，為咗了解個潮流，平時我會迫自己睇好多外國MV同有關嘅書籍，亦會欣賞各類型電影，我做戲重未掌握得好好，呢方面要好好充實吓。」<br> &#13;<br> <spanclass>後記：盼追隨無國界醫生 &#13;<br> 南亞海嘯災難，令千嬅看化人生，她說：「有時睇見啲新聞片，我真係好有衝動想拋低一切，飛去災區做義工，我以前做過護士，所以見到咁多國家嘅醫生同護士去到災區做義工，自己好想出番一分力，但當然唔可以話走就走，不過如果有一日，我可以儲蓄到足夠嘅錢，屋企人嘅生活費唔需要再擔心嘅時候，我真係幾想跟無國界醫生去世界各地做義工，喺自己有生之年，如果可以幫到受災難影響嘅人，我先會覺得自己搵到做人嘅真正意義。」</spanclass></p></body></html>