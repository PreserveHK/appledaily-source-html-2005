<html><header><meta charset="utf-8"><title>互聯網新雜誌 - 左丁山</title></header><body><h1>互聯網新雜誌 - 左丁山</h1><p>電腦王湯馬士唔做電腦雜誌之後，靜極思動，最近重出江湖，與朋友搞一本新雜誌，唔知佢搞乜鬼。呢日在寫字樓埋頭苦幹之際，湯馬士失驚無神走上嚟，嗌一聲HappyNewYear，跟住放低一本新雜誌，叫做《NetMazta》，中文叫做《上網大師》，騎騎笑咁話：「我嘅新產品，請你斧正！」</p><p>斧正，真客氣，左丁山對互聯網、新科技，多數係知其然，不知其所以然，點識得畀意見，呢本究竟係乜嘢雜誌呀？湯馬士話：「《NetMazta》唔係電腦刊物，而係互聯網雜誌。你唔好以為科網股爆破之後，互聯網行業已經奄奄一息，其實強者越強，譬如Yahoo、Google、Amazon等，日益興旺，目前香港已有一百五十萬互聯網用戶，新一代習慣日日上網，唔上唔安樂，我覺得一本一百巴仙講互聯網嘅雜誌會有市場啫。」&#13;<br> 左丁山揭咗幾頁，發覺色彩豐富，插圖甚多，但講真，冇樣識喎，點睇落去呀？湯馬士話：「你識唔識玩Google呀？」當然識啦，上網搜尋資料，靠晒佢。湯馬士話：「絕大部份人上Google，只識做search，唔識其他。嗱，我哋呢本雜誌教你玩Google嘅其他功用，譬如GMail！」佢簡直對牛彈琴，於是叫佢慳番啖氣，並且警告佢：「因住蝕真銀呀，賣唔賣得㗎？每本售價三十八，高唔高得滯？」湯馬士信心十足，認為可以企得住，有值博率，只要內容夠正，切合互聯網用戶需要嘅話，掂嘅機會高於五成。&#13;<br> 左丁山乃舊經濟產品，唔夠拗。今年係香港互聯網行業嘅十周年紀念，十年前左丁山第一次見到HKNet喺柴灣明報工業大廈一個小單位內開工試機，之後出現香港電訊IMS，紅咗盧博士，十年之間互聯網進展快到好似已經過咗幾個世紀，將來更加唔知係乜嘢世界。</p></body></html>