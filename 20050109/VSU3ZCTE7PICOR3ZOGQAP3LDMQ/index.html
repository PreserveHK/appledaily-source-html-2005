<html><header><meta charset="utf-8"><title>新年願望 - 麥兆輝(導演)</title></header><body><h1>新年願望 - 麥兆輝(導演)</h1><p>我係一個冇乜願望嘅人，特別係新年願望。因為我覺得人生一切都應該喺自己掌握之內，最緊要夠努力。其他嘅嘢，基本上係掌握之外。你望都冇用，唔係你嘅就永遠都唔會有。&#13;<br>另一個原因係傳統上農曆新年前係電影製作嘅旺季，大部份嘅賀歲片應該仍在趕拍中，或者係喺後期製作階段。所以過去十年做副導演嘅日子，呢段時間都應該係日以繼夜，連屋企都冇得返。試過最高紀錄係拍「濟公」連續一個月喺邵氏影城日夜班趕拍，真係呢一世都記得。我都算幾好，有機會返過屋企沖涼五次。杜琪峯導演就慘囉，日夜組緊接，除咗拍緊戲嘅時候係清醒，其他時間都係瞓着咗，每日就係俾人抬嚟抬去。結果套戲拍完我本人同另一個副導演梁柏堅都因為眼瞓炒咗車。好記得當日煞科嘅時候杜導演同我講：「Alan，如果現在要返去一個月前，再從頭拍一次，我諗我會揀唔拍。」所以當時根本冇時間去諗自己有乜嘢願望。</p><p>後來做咗導演就更加簡單，根本冇人會搵你拍賀歲片，所以過農曆年前例必非常清閒。唯一嘅願望就係望天打卦，希望過年後有工開。&#13;<br> 不過我相信以上嘅情況會少啲發生，意思唔係話冇賀歲片拍，而係我覺得現在製作人都傾向爭取多啲時間去計劃同拍攝。所以應該會較少出現趕拍嘅情況。&#13;<br> 今年原本有計劃拍賀歲片，不過因為「頭文字D」嘅後期工作仍然非常繁重，加上我認為自己應付不來趕拍的情況。另外對所謂賀歲片的類型亦感到未能掌握，所以惟有擱置。希望下年有機會試一試。</p></body></html>