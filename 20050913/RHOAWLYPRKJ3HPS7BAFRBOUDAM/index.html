<html><header><meta charset="utf-8"><title>爆機狂迷：GBM水貨快過日本反串扮紅白機手掣</title></header><body><h1>爆機狂迷：GBM水貨快過日本反串扮紅白機手掣</h1><p>任天堂嘅GAMEBOYmirco，自從5月喺E3發表後，即時迷倒一眾手提機Fans！雖然日本官方話9月13日先正式發售，但係水貨已經喺10號晚抵港！最難得喺5款顏色裏面，勁Classic嘅「紅白機I號手掣」造型竟如此神似，勢必成為80年代「紅白機」迷必搶珍品！當PSP逐漸成為主流嘅時候，GBM以經典及輕巧為特色打入手提遊戲機市場，對Game迷嚟講，又係另一番滋味！&#13;<br>記者：陳國輝&#13;<br>攝影：陳盛臣&#13;<br>ImageGirl：Chrissie&#13;<br>&#13;<br>DreamStore&#13;<br>查詢電話：25753285&#13;<br>地址：灣仔東方188商場256號舖</p><p>支援GBA遊戲嘅GBM，體積明顯比上一代細好多。GBM連電池重量只有80g，相對於143g嘅GBASP，感覺簡直係身輕如燕，莫講話放落衫袋褲袋，掛上頸都重得！</p><p>GBM/GBASP大比拼</p><p>機面換殼玩變身</p><p>PSP可謂型絕手提機界，不過GBM毫不讓它專美，玩機面換殼，令機身形象更百變！GBM機面上裝咗一個鋁金屬殼，手感非常滑溜，最緊要係唔使鬆螺絲，就可以拆殼換殼，夠簡單！除咗最經典嘅「紅白機I號掣」，官方顏色重有銀、黑、藍及紫色，而稍後更會推出十幾款不同花紋圖案嘅機殼，簡直叫人期待不已！</p><p>5級光度任你調校</p><p>手提機玩家對屏幕要求甚高，GBM特別強化呢一點，除咗解像度維持喺160×240之外，今集重加入5級光度選擇，只要㩒機側上下鍵就可以調校。筆者試過將GBM同GBASP放埋一齊比較，發現GBM畫面光啲、顏色亦準啲，而GBASP就有少許偏藍現象。至於屏幕長闊度，亦因為GBM追求細Size關係，令個芒較上代縮短咗12.48mm及18.72mm，畫面梗係冇以前咁大喇！</p><p>Profile&#13;<br> 屏幕尺寸：2"（28.32×42.48mm）&#13;<br> 解像度：160×240&#13;<br> 顏色：32,000色&#13;<br> 處理器：32bitRISC-PU+8bitCISC-PU&#13;<br> 遊戲帶：GBA&#13;<br> 連接：GBA及GBASP對打線&#13;<br> 體積：101×50×17.2mm&#13;<br> 重量：80g&#13;<br> 充電時間：約2.5小時&#13;<br> 使用時間：約6-10小時&#13;<br> 約$900</p><p>GBM街訪意見</p><p>同場加映：「孖寶」20周年遊戲同步上演</p><p>今年係「孖寶兄弟」20歲生日，為隆重其事，任天堂除咗喺GBM機背刻上「HappyMario20th」字樣作為紀念外，重同時推出三款GBA遊戲，包括最Classic嘅《孖寶兄弟》、《孖寶醫生》以及《孖寶網球》。如果你係「孖寶」Fans之一，又點可以錯過！</p></body></html>