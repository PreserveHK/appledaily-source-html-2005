<html><header><meta charset="utf-8"><title>暑期遊埠入貨攻略　日本導遊：掃硬3G機</title></header><body><h1>暑期遊埠入貨攻略　日本導遊：掃硬3G機</h1><p>在香港崇日唔崇洋，日貨永遠有市場！近日連旅行社都做埋「水貨黨」，為旗下會員提供精選日貨，真係未出發先興奮！根據一個月帶團去足日本三次的導遊Gary和Annie觀察，撇除季季轉款必掃的日牌潮流衣衫鞋履唔講，原來香港人赴日掃貨的口味勁長情，頭三甲必定係AV電玩、化妝品同健康產品。至於今夏最Hit，必搶近期改機改到嘭嘭聲的靚仔3G機！&#13;<br>記者：邵超　&#13;<br>攝影：陳盛臣&#13;<br>Models：Melou、Sophie（Zlect）&#13;<br>鳴謝：西田百貨（26941111）	</p><p>影音電玩界&#13;<br>買3G手機平足一半</p><p>港人遊日，掃影音電玩絕不手軟！日本導遊Gary和Annie換手機快過打針，Annie之前在日本上台出咗一部Sharp902SH，機價12,800日圓（約$889.6港元），連埋上台預繳年費、手續費等埋單約20,000日圓（約$1,390港元），加埋返港改機（友情價$200-$400）合計$1,790，重平過在香港買（已改好機的最新海藍色Sharp902SH$3,850），抵！&#13;<br> 不過Gary就醒個貼士畀你：在東京、大阪上台出手機要有日本住址證明，但九州或北海道簽信用卡就可以出機！&#13;<br> &#13;<br> </p><p>化妝品界&#13;<br>掃完Fancl+DHC轉搶MIHAWA</p><p>日本藥房的化妝品有幾隻牌子低至七折，大部份百零蚊港紙吸引到暈。根據兩位導遊的經驗，Shiseido和Kose長期有人去掃貨，之前港人就最興買平過香港四成的FanclHouseTenseUp，近期興買的DHC在日本平足10%-15%。Annie話如果唔計品牌，現時「深層水」成份的美容產品就最多人買。</p><p>健康產品類&#13;<br>超級迷信備長炭</p><p>好多香港人鍾意認住「日本厚生省」呢個金漆招牌，加上日本人有好嘢唔鍾意外流，港人惟有去日本狂掃保健產品，而近排最紅一定是備長炭！呢種原產自四國的炭，能夠釋放遠紅外線、阻隔電磁波、吸附雜質、毒素和水份，產品照顧晒日常所需。至於保健產品近排至Hit仍然係藍莓、DHA和胎盤素，Gary說香港人對千零日圓的感冒藥都覺得零舍好食。</p><p>港人長情三寶&#13;<br>（1）HelloKitty生活雜貨</p><p>估唔到開業九世的日本Hellokittyland，依然是女仔及女人最想去的地方。&#13;<br> NHJMP3（V-P415）&#13;<br> HelloKitty特別版$1,380（a）</p><p>（2）寵物用品乜都有</p><p>日本人極愛寵物，衍生出相關產品包括時裝、工具、DIY、護理用品等，你無諗過有嘅產品都有。&#13;<br> 備長炭寵物按摩滾軸　$40（a）&#13;<br> </p><p>（3）聰明奶粉</p><p>入貨的師奶都話，日本奶粉吃咗聰明啲、又唔燥。&#13;<br> 明治奶粉$330（0-12個月）$220（9個月至3歲）（a）</p><p>日本水貨舖：我哋會代買</p><p>在香港搵最新的日本產品，好多人都習慣走去JCShop。老闆Alan眼光向來好準，經常引入鬼馬又實用的產品，如果你唔係經常去日本，他亦會幫客人訂貨：「有啲客資訊快過我，或者有特別需要，但唔會個個應承入貨。我要睇大眾接唔接受，因為運費令成本增加，齋訂一部會蝕。」他說男仔市場最受影音、電玩，轉款快、多功能和Crossover通常掂硬；相反女仔市場就好穩定，因為她們最受美容和健體產品，要的是品牌和安全感，而且要有選擇。所以同類產品會引入多幾個款，她們通常寧買貴不買平。</p><p>去日本想買乜？</p><p>日本導遊醒你&#13;<br>港人愛新款</p><p>東瀛遊日本導遊Gary：「去遊日本的香港人最想買新手機、新AV、新Game，但睇唔明日文就唔好玩，所以我哋會同團友篩選一些又新又易明的介紹俾佢哋用，佢哋先會覺得過癮。有時客人成日追問某啲產品，或者有舖頭託佢哋買手機、AV，就知道邊種貨香港人最受落。」</p><p>代客問㗎妹</p><p>東瀛遊日本導遊Annie：「我哋成日帶團，見到最多日本後生仔手上拎緊嘅嘢，肯定係最Hit。好似近排見個個日本妹都揸住HelloKitty超迷你DV，就會上前問吓料。去日本的香港人，比例是男:女=4:6，女仔最鍾意掃化妝品，不過佢哋淨係識香港有分店嘅牌子如Fancl和DHC。」</p><p>店舖資料：&#13;<br> （a）EgLJm@art（23151990）&#13;<br> （b）JCShop（31015033）</p></body></html>