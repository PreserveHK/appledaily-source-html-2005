<html><header><meta charset="utf-8"><title>數碼影音：<br>PENTAX*istDL細機大芒爽</title></header><body><h1>數碼影音：<br>PENTAX*istDL細機大芒爽</h1><p>近排大事之一當然要數香港獲得奧運馬術賽嘅主辦權，相信唔少人都心思思想親身感受一下奧運氣氛，不過要拍照留念嘅話，一般嘅數碼相機可能有啲吃力不討好，操作慢成為致命傷，對得焦來都影唔到！喺呢啲重要時刻，PENTAX最新推出嘅*istDL數碼單鏡機就有機會發揮所長，有一個同級最細機身，兼備2.5吋大芒，影相時只能以爽字嚟形容！&#13;<br>&#13;<br>記者：許福合&#13;<br>攝影：陳盛臣&#13;<br>ImageGirl：Mandy</p><p>機身輕巧好揸手</p><p>單鏡機一向予人專業、份量夠嘅感覺，不過自從數碼單鏡機開始平民化後，外形亦都顯著減磅，PENTAX嘅前作*istDs就以專業兼機身細去吸引用家，後繼機*istDL當然亦跟足傳統，機身設計得更輕巧，誓要成為至迷你單鏡數碼機！&#13;<br> 曾經有攝影師話單鏡機大部啲，手感會好啲，揸得穩啲，同樣道理唔能夠應用喺*istDL身上，以機身體積比較，*istDL係現時全球最輕巧數碼單鏡機，重量只有470g，同一般Prosumer級DC都相差無幾，拎上手感覺非常輕鬆，右邊嘅手柄位好好揸手，影相時除咗覺得舒服外，更重要係揸得穩陣，即使要用較慢快門拍攝，亦份外有信心！叫得單鏡機，當然可以換鏡，跟機套裝有一支18-55mmF3.5-5.6smc鏡頭，適合一般拍攝之用，除此之外，PENTAX還推出咗好多唔同規格鏡頭，從遠攝到近攝都有好多選擇，價錢又唔算貴，好似新出一支50-200mm鏡頭，都係賣$2,300，要平又要玩得專業，都叫化算！</p><p>快門1/4000秒</p><p>新機同上代嘅*istDS一樣Keep住用上610萬像素CCD，質素絕對不用懷疑！試用過*istDL後，筆者第一個觀感就係爽字，一向用開「數碼相機」，單鏡機嗰種連對焦時間都唔覺嘅操作，用起上來稱心得多，而快門最高可達1/4000秒，加上SAFOXVIII自動對焦系統，要拍攝賽馬、賽車都甚為理想，唔夠嘅話重可以出埋撒手鐧連拍功能，以每秒2.8張相片連拍5張，影相就更有把握！轉到較黑暗環境，亦可使用機頂及外置閃燈，可作1/180秒閃燈同步，好易「夾」燈，而ISO扯盡可去到3200，配合長時間曝光除Noise功能，夜間拍攝都係個好選擇。</p><p>2.5吋芒睇相一流</p><p>*istDL同好多細機一樣追上潮流，有個2.5吋大芒，清晰流暢，唔似得一啲機仔用個勁多Noise嘅2.5芒充數。單鏡機好處係唔使擔心電源，多會以觀景器睇景，LCD只用作重播相片之用，用電自然少得多，新機只要4粒AA電芯就夠玩！作為單鏡機之一，手動同自動都有齊，當使用手動模式時，可出動景深預覽功能，可預知相片效果。想偷懶一下，預設咗基本嘅人像、風景、微距等模式都好實用，配合先進測光功能，效果都唔錯！此機更內置咗數款濾鏡，可大玩黑白、懷舊、柔焦等特效，與一般單鏡機只追求Pro不同，亦好照顧「玩家」需要。</p><p>相片測試</p><p>以跟機嘅18-55mm鏡頭拍攝，光圈F4.5。相片顏色傳真度唔錯，Model嘅衫唔會變得過份鮮豔，顏色準確。</p><p>Profile</p><p>感光元件：610萬像素CCD&#13;<br> 記憶卡：SD&#13;<br> LCD：2.5吋&#13;<br> ISO：200/400/800/1600/3200&#13;<br> 快門：1/4000秒&#13;<br> 電源：AA電芯×4&#13;<br> 體積：125×92.5×67mm&#13;<br> 重量：470g&#13;<br> 查詢：29262987（捷成洋行）</p></body></html>