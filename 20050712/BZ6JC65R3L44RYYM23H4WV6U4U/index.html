<html><header><meta charset="utf-8"><title>股壇瀏覽器：建滔力守配股價</title></header><body><h1>股壇瀏覽器：建滔力守配股價</h1><p>市場認為美國職位增長幅度不足以支持美國息口持續上升，有可能快將見頂，所以美股上周五大升146點，近日受制於息魔的港股，噚日急升192點至14157。期指更被挾高256點，收報14183，高水25點，但成交只得168.11億元，動力似乎不足。&#13;<br> 由另一個角度看，美息見頂，反映美國經濟無力再上，最後都會對中港經濟不利，港股升勢唔易維持。&#13;<br> 不過，黑客就唔係咁睇，佢話近排由對沖基金話晒事，加上美林與大摩唱好中移動（941）及和黃（013），看來大戶短期要將大市炒上。美林調高中移動目標價至36元，大摩則唱好和黃，目標價90元。和黃將於8月25日公布業績，市傳大戶正部署炒長和業績。&#13;<br> 建滔（148）雖然減價至22.25元才配得成股，但總好過配唔成，噚日復牌都預咗會大跌，股價一度跌至22.25元，以22.40元收市，跌10.4%。其實建滔跌唔破配股價已算萬幸，亦即係話在22.25元搵到支持。</p><p>新世界吐烏氣</p><p>藍籌股之中以新世界（017）升得最勁，全日升5.14%至9.20元，成交達1.11億元。早前荷銀出報告話新世界已到價，叫客戶減持，又話分拆新世界百貨的計劃會延遲，定目標價8元。但新世界立即對外表示，旗下的百貨業已具備分拆上市條件，而系內股份又擬增派股息，支持股價造好，新世界噚日大升，可算吐一口烏氣。&#13;<br> 和成（2993）20合1後，由前收市價0.01元變成0.20元1股，大大增加股價下跌空間，結果噚日大跌34.5%至0.131元，不過成交唔多，只得78.04萬元。市場傳出公司部署低價配股，所以唔少炒家都想沽貨。和成曾計劃以每股0.052元（股份合併前）配售30億股，但最終因股價不振而擱置。&#13;<br> 阿虎</p></body></html>