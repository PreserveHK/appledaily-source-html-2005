<html><header><meta charset="utf-8"><title>星級名車：Otto亂噏Eddie試得辣<br>EO2輪試LancerRalliart</title></header><body><h1>星級名車：Otto亂噏Eddie試得辣<br>EO2輪試LancerRalliart</h1><p>就算面對嘅係同一車款，唔同人都會有唔同睇法，想有全面啲嘅意見，梗係要問多啲人先得。組合EO2，4位成員包括有9年牌齡、揸過Civic「大踢」嘅前飛仔車主Eric，電單車、私家車兩棲類駕駛者Otto，排咗期3月考牌、𠵱家只可以當乘客嘅Osman，以及試車踩得好盡，兼有專業見解嘅Eddie。經過佢哋四個「輪」完呢部LancerRalliart1.8Turbo之後，得出嚟嘅係一個由內至外再由淺入深、集認真、無聊於一身嘅試車報告！&#13;<br>&#13;<br>記者：馬慶武　攝影：陳偉強</p><p>齊心嫌棄拉花誇張</p><p>未上車，EO24位成員已經圍住部車評頭品足一番，Eddie擺明對引擎性能最有興趣、Eric就覺得架車個樣好惡、Otto直言啲拉花好似招搖過頭、未有車牌嘅Osman就冇乜意見。各有各睇法，但係一聽見筆者話真正出牌行街嘅LancerRalliart1.8Turbo，車身係唔會有貼紙拉花之後，4人異口同聲講咗句：「哦……咁都好啲！」明顯係4個人都好齊心咁唔太鍾意車身超誇張嘅拉花，覺得太過張揚。</p><p>Eddie狂揼試真啲</p><p>聽過車行職員簡單介紹過架車之後，即時開波試車。試車分為兩組，Osman同Eddie一組試得專業，Otto同Eric一組就玩得開心，兩組人兩條Channel。&#13;<br> Eddie同Osman比較認真，Eddie試車時更踩到好盡，一句「唔踩快啲好難試得真！」更係專業表現。Eddie試完車後嘅意見係：「呢架車好好力，二波已經上到去80km/h，加速同埋加減波反應都好快，而且轉彎行車好穩定，唔覺唔覺都揸到140km/h！」筆者驚一驚：「嘩！你頭先揸到140km/h？咪超晒速？」Eddie露出奸笑：「呀……我嘅意思係據我估計！嘿嘿！」至於齋坐嘅Osman雖然未有牌，但係都好盡力畀出乘客意見：「首先係車價幾吸引。行車時車廂好靜，後座都夠闊落，就算Eddie揸到140km/h我都唔覺快唔覺驚！」筆者再一驚：「吓？真係揸到140km？」Osman又奸笑：「我係話就算啫，嘿嘿！」</p><p>最愛部位</p><p>各有揸車喜好</p><p>Osman3月考車牌，但係佢話考到牌都唔會買車，反而會考埋電單車牌先買電單車揸。</p><p>車款介紹</p><p>全車加上包圍，配合16吋合金軨，就算冇拉花貼紙都一樣咁有跑味。&#13;<br> 新車售價：$188,888</p><p>見解超獨到</p><p>之後輪到Otto同Eric上場，Otto揼完一轉，一落車就用個好認真嘅樣，似有嘢發表咁款話：「個冷氣好夠凍！」旁邊嘅Eric又彈一句出嚟：「個內櫳……好乾淨喎！」佢哋呢兩個嘅意見的確獨特，但係有冇一啲深入少少、正路啲嘅意見呢？Otto：「我得幾個月牌，揸車要好專心，除咗波棍、油門、Brake之外，其他嘢我完全唔敢掂，連個加減波都冇試過呀！」Eric：「我揸得唔快，全程都係50、60km/h，又試唔到性能喎！」用咗超過10分鐘夾啱佢哋個Channel，最後終於得到一啲較具體嘅意見，Otto就話架車外形有跑味，避震軟硬調校適中，而Eric就話扭力夠、好力，外形煞食，而Recaro座椅令人坐得好穩陣好舒服。</p><p>三菱LancerRalliart1.8TurboProfile</p><p>引擎：1834cc直4DOHCTurbo&#13;<br> 馬力：165ps/5500rpm&#13;<br> 扭力：22.4kgm/3500rpm&#13;<br> 傳動：4前速半自動波，前輪驅動&#13;<br> 懸掛：（前）麥花臣支柱（後）多連桿&#13;<br> 制動：（前）透氣碟（後）碟式（ABS）&#13;<br> 輪胎：195/50R16YokohamaAdvanA460&#13;<br> 尺碼：4595×1695×1415mm&#13;<br> 軸距：2600mm&#13;<br> 車重：1280kg&#13;<br> 車輛提供：環宇汽車（25200636）</p></body></html>