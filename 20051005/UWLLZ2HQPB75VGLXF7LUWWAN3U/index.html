<html><header><meta charset="utf-8"><title>數碼影音：豪送2GBSD卡全球最輕3CCDDV機</title></header><body><h1>數碼影音：豪送2GBSD卡全球最輕3CCDDV機</h1><p>近來唔少DV機都轉向採用非MiniDV嘅儲存媒體，一方面可以令到機身更加輕巧，另一方面更加方便用家將檔案傳送至電腦進行後期處理工作，不過呢類DV機嘅感光元件多數較為低像素，未必滿足到追求高畫質嘅用家，最近Panasonic推出咗首部配備3CCD、同時採用SD作儲存媒體嘅DV機SDR-S100，一次過滿足晒兩個願望，而且重送埋張2GB記憶卡，慳番成$1,200！&#13;<br>&#13;<br>記者：梁瑋瑜　攝影：伍慶泉&#13;<br>ImageGirl：Bambi</p><p>Profile</p><p>感光元件：1/6"80萬像素CCD×3&#13;<br> 儲存媒體：SD&#13;<br> 顯示屏：2.8"21萬像素&#13;<br> 尺寸：96.7×80.4×49.9&#13;<br> 重量：243g&#13;<br> Panasonic（28330955）&#13;<br> &#13;<br> 講到用記憶卡作為儲存媒體嘅DV機，大家第一時間一定會諗起JVC嘅EverioGZ-MC500，皆因佢係世界上第一部配備3CCD、用Microdrive嘅DV機，而且機身非常小巧，自此之後，同類DV機亦相繼推出，市面上亦都有採用MiniDVD甚至硬碟嘅DV機，睇嚟都會成為DV界嘅大趨勢！</p><p>16:9拍片影相</p><p>SDR-S100配備3CDD感光元件，每粒CCD為1/6"80萬像素，對於呢個體形嘅DV機嚟講都算唔錯，拍攝動態影像解像度有704×480，可以選擇以16:9或者4:3嘅比例拍攝，拍攝靜態影像時解像度更加高達2,048×1,512，特別嘅地方係SDR-S100嘅相機模式可以拍攝16:9、解像度為1,920×1,080嘅相片，輸出至HDTV睇就啱啱好，無論拍片定影相都迎合到今時今日用家嘅需要。記者試過用SDR-S100嚟拍片，畫質十分好，尤其是反應夠快，無論開始或者停止播片都非常敏捷，呢個亦都係比採用MiniDV嘅DV機優勝嘅地方。</p><p>MPEG-2儲存DVD質素</p><p>由於SDR-S100係以MPEG-2格式儲存，畫質當然有DVD水準，比起市面上一般嘅MPEG-4靚得多，但係Size方面就會較大喇，今次Panasonic亦好識做，跟機會送埋張2GB嘅SD卡，用家隨即就會問，一張2GBSD卡究竟可以拍到幾耐呢？答案係最長1小時40分鐘，呢個係採用LP模式（2.5Mbps、30fps）嘅拍攝時間，如果採用最高解像度嘅XP模式（10Mbps、30fps），就只係得25分鐘，感覺上真係唔係太夠用，如果用家要進行長時間拍攝，可能要另備Wallet或者Notebook過片，或者買多幾張價值千幾蚊嘅2GB卡先得，如果要旅行用就始終唔係太方便。</p><p>機身輕巧夠潮</p><p>睇見Model拎住部機拎得咁輕鬆，就知道SDR-S100究竟有幾小巧，部機重量只係得243g，比起EverioGZ-MC500輕咗接近40%，係全球最輕嘅3CCDDV機；機殼採用磨砂銀色設計，外形夠晒潮。部機雖然細細部，但手感方面一啲都唔差，按鈕非常就手，不過就建議用家要揸實啲，因為機身比較滑，一唔小心跌壞就唔好。部機嘅顯示屏有2.8"，重係闊螢幕，望落去畫質非常靚，而且拍片嘅時候反應好快。SDR-S100配備LeicaDicomar鏡頭，有10倍光學變焦，亦設有Panasonic最耍家嘅MEGAO.I.S.防震功能，拍出嚟嘅片自然更加穩定同埋有水準。</p><p>專業Sales點睇&#13;<br>友誠音響Jerry睇好3CCD</p><p>部機做到咁細部，已經好吸引，加上用埋3CCD，畫質比起其他細機一定正好多，而且個價比起JVC嘅MC500平咗成$2,000，非常有前途！</p><p>華仁會阿泰　容量唔夠</p><p>其實部機咁Handy係幾好，不過要將MPEG-2儲存喺2GB卡，容量實在太細，如果要去幾日旅行，都幾唔方便。</p></body></html>