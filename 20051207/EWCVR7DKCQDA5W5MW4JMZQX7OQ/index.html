<html><header><meta charset="utf-8"><title>價錢唔講住！XBOX360行版明年3月預產期</title></header><body><h1>價錢唔講住！XBOX360行版明年3月預產期</h1><p>新世代主機XBOX360於5月嘅E3曝光，短短半年就已經準備就緒，可以推出與機迷見面！今次「咪記」經過XBOX一代教訓，外形上大玩瘦身，遊戲內容喺交足學費後亦有所改進，美國開賣當日，連BillGate都出來親身試玩《PGR3》，就吸引到大批機迷排隊搶購。前日香港咪記終於公布XBOX360發售資料，將於06年3月2日上巿，價錢未知，要保持神秘咁話喎！&#13;<br>&#13;<br>記者：許福合　攝影：陳偉強</p><p>好耐都無新主機推出，XBOX360推出當然係機壇話題，今次咪記對新機非常緊張，事前對推出日期同售價都唔肯透露，另一方面對水貨嚴厲打擊，加上水貨多數係美版機關係，好多玩家都話要等日版，所以巿面水貨可以話用慘淡收場嚟形容！行貨推出之時，跟隨嘅行版遊戲只有4隻，筆者心水推介有《DeadorAlive4》同《PGR3》！嫌少的話唔緊要，因為屆時日版已推出一段時間，機迷應唔怕無Game玩。</p><p>搶先推出免費玩Live!</p><p>今次360搶先PS3推出，飲晒頭啖湯；美版推出時分為2個版本，套裝版同CoreSystems，套裝版多咗無線手掣、對講Headsets、20GB硬碟等，而香港行貨推出邊個版本暫時未有定案，價錢亦唔肯透露，以美版套裝版賣399.99美元（約$3,200），日版賣37,900日圓（約$2,500），一般估計香港行貨大約定價$2,800-$3,000左右，都算可接受！&#13;<br> XBOX一代雖然成績麻麻，不過已成形嘅Live!就成為360嘅撒手鐧，每部主機都會有個Live!Silver免費服務，只要駁好Cable，360即可上Live!，可以Chat、睇Demo等，如果要上網打機，只要升級為金版（費用同樣未有公布），就可以玩到全線遊戲，比好多網絡遊戲都抵玩。&#13;<br> 初試360，畫面感覺超正，如果話XBOX嘅畫質是VCD，那麼360的畫質就可算達DVD級的高精細！而且遊戲進行時唔使點Load碟，打落真係好爽快，就算好複雜的畫面亦唔見爆格或跳格情況，真係幾強吓！</p><p>硬件機能強打機兼聽歌</p><p>360貴為新一代遊戲主機，硬件唔使多講，與上一代比較當然強勁得多，要留意係跟機個20GB硬碟，係放喺機頂，可以隨時拆落嚟，替換或同朋友交換用都得，作用除咗令LoadGame速度提高外，亦可放入歌曲影片慢慢睇，而且有時Live!上會有最新遊戲試玩Demo下載，容量可大至超過500MB，無個硬碟又點成事呢！&#13;<br> 另外，機迷亦可將歌曲抄進硬碟內，打機時可隨時跳出遊戲，揀歌嚟聽，實在方便！而360同時亦可作為MediaCenter，睇片睇相聽歌都掂，可以話係一部史上最實用嘅遊戲機！&#13;<br> 行貨重有成3個多月先推出，機迷當然等得心急，其實日本呢個月10號就會推出日版，理論上香港行貨同日版，「機能」應該係一樣，等唔切不妨過幾日去Game舖「捕」住。</p><p>機迷買機意見</p><p>綜合機迷意見，除咗死硬派美版機迷，否則大多數都會等行版或日版推出先會去買機，360今次多咗好多啱口味嘅遊戲，不過對老機迷嚟講，畫面再靚都未算吸引，買機主要原因：360嘅實用性同Live!。</p><p>心郁郁想買</p><p>未玩過XBOX，不過對360印象唔錯，加上有幾隻大作都會喺360上推出，如果價錢啱就會入貨。</p><p>兼玩Live!Chat</p><p>本身唔算機迷，不過間中都有打機，360可以上網免費Chat、同睇最新Trailor，聽落都好吸引。</p><p>等唔切！買日版！</p><p>香港要遲美國同日本成3個月先出，又只得4隻Game，可能我會考慮買日版機玩，快啲出到機嘛！</p><p>Profile</p><p>處理器：IBMPowerPC3.2GHz&#13;<br> 圖像處理器：ATiX800500MHz&#13;<br> 記憶體：512MBGDDR3&#13;<br> 硬碟：20GB（可拆除）&#13;<br> 光碟機：12XDVD-ROM&#13;<br> 音效：多聲道立體聲&#13;<br> 視像：支援16：9、720p及1080i</p><p>XBOX360新Game晒冷</p><p>行版同期推出遊戲只有4款，不過有大作撐場，都唔算失色，另外亦有唔少勁Game等住推出。</p><p>同步推出4大遊戲&#13;<br>《DeadOrAlive4》</p><p>《DeadOrAlive4》可以對應Live!之餘，重加入多名新角色，包括由《Halo》過檔嘅SPALDAN458；初試感覺係4隻Game中畫面最精細一隻，打落畫面超順，絕對係試機必玩！</p><p>《ProjectGothamRacing3》</p><p>《PGR》系列係XBOX招牌作，第3集移師360推出，提供多條超真實賽道！玩落好有《GT》遊戲感，但畫質當然靚好多！</p><p>《Kameo:ElementsofPower》</p><p>Kameo混合咗多樣化3D戰鬥模式，玩家可因應環境選擇角色形態，加上謎題玩法，好有探險味道。</p><p>《PerfectDarkZero》</p><p>這是一款由Rare所製作嘅第一身射擊遊戲，使用最新型武器，配合360靚畫面，效果相當逼真。</p><p>「等住出」大作！&#13;<br>《Quake4》</p><p>著名嘅第一身射擊遊戲《Quake》應唔使多作介紹，仍然係idSoftware製作，走上360相信會帶給玩家驚喜。&#13;<br> 推出日期：未定（美版已推出）</p><p>《Condemned:CriminalOrigins》</p><p>睇畫面就知係恐怖動作遊戲，遊戲中玩家成為FBI探員，要偵辦連續殺人案件，玩法有啲似《Biohazard》。&#13;<br> 推出日期：未定（美版已推出）</p><p>《九十九夜》</p><p>《九十九夜》以「千軍萬馬」為遊戲目標，玩家將於戰場上與數萬名擁有獨立AI與行動方式嘅士兵進行戰鬥。&#13;<br> 推出日期：06年首季</p></body></html>