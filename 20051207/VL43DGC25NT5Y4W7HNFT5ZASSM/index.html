<html><header><meta charset="utf-8"><title>菜肉魚之食住上：波波壽司匙羹上Jacky仔跟大佬搵食</title></header><body><h1>菜肉魚之食住上：波波壽司匙羹上Jacky仔跟大佬搵食</h1><p>新城市廣場上年開始大翻新，場內的食肆經過大執位之後，現在都主要集中在七樓的Menu@7。上個禮拜，又開多幾間新食店，今日沙田友Jacky仔（王樹熹）話要跟佢阿哥Jaffrey（王秉熹）齊齊去搵食。&#13;<br>&#13;<br>記者：梁學文&#13;<br>攝影：何家亮</p><p>百瀧壽司一啖一個</p><p>啱啱上個禮拜開業嘅百瀧，雖然係分店，但係所賣嘅菜式就同其他店大有分別。呢度除以日式食物為主打，重加入壽司菜式，其中石頭鍋飯最受歡迎。煮理人達哥說：「我哋用料一定要新鮮，我寧願買貴啲嘅料，都要保持食物質素。我好重視食物嘅賣相，一來吸引人食，二來能夠有更多嘅新鮮感。我哋好concern客人口味，同埋佢哋嘅意見，所以我哋好鍾意聽客人批評，唔好嘅我哋會改。」</p><p>三文魚甜蝦壽司$42</p><p>為咗做到一啖一壽司，師傅就將壽司握成波波形狀，不過要客人用筷子夾又唔係幾方便，所以索性改用匙羹上。三文魚同甜蝦一齊食，再加上三文魚子，味道鮮甜。</p><p>煙三文魚芥末絕配$98</p><p>用來做pizza的煙三文魚由自家工場煙製，味道特別，而且每日新鮮製造，值得一試。pizza皮比一般薄，而且選用日本入口麥粉，令餅皮更香口好味，難怪Jaffrey同Jacky仔食到高舉拇指。</p><p>有機仙人掌雪葩$38</p><p>用原塊仙人掌，再加入蜜糖、檸檬汁一齊打成雪葩。雪葩入口酸酸甜甜，仙人掌味道好特別，係飯後必試甜品。</p><p>百瀧（26940380）&#13;<br> 地址：新城市廣場1期4樓408及410號舖&#13;<br> 座位：100個&#13;<br> 營業時間：11:30am-11:00pm</p><p>花月星混種越菜</p><p>「呢度以前係維苑餐廳，𠵱家改咗做越南嘢嘛！」&#13;<br> 未入到去Jacky仔話，連呢度以前係咩都知，睇嚟佢真係地頭蟲，由佢帶去沙田搵食，今次果然無搵錯人喎。一入到去侍應就向對你講「Ｂ晏維劣」，開頭唔知佢哋講乜，細聽原來係法文嘅歡迎光臨。呢度主打法國越南菜，：喺西式嘅菜式中會融合越式哋做法，皆因越南曾被法國統治，所以就會「西中帶越，越中帶西」。</p><p>香燒羊鞍扒$88</p><p>羊鞍用香料醃過後先燒後焗，羊鞍就入晒味。最特別係個薄荷汁，由師傅自家製，比外邊食到的更加creamy，有陣陣奶香味。</p><p>花月星（26028982）&#13;<br> 地址：新城市廣場1期L1，167-168號&#13;<br> 座位：150個&#13;<br> 營業時間：星期一至五11:30am-11:30pm，星期六、日11:00am-11:30pm</p><p>掃埋其他正店&#13;<br>&#13;<br>低脂韓式乳酪BestBerry</p><p>BestBerry係呢度最新開業嘅食店，由韓國入口，以低脂乳酪為主打。低脂乳酪含豐富乳酸菌，配合鮮果topping，味道鮮美，每杯＄20起。</p><p>BestBerry（26081007）&#13;<br> 地址：新城市廣場1期5樓509號舖&#13;<br> 時間：9:00am-10:00pm星期六、日至11:00pm</p><p>露天園林食炒蟹周記避風塘</p><p>周記避風塘主打避風塘美食，不可不試海鮮。除咗海鮮好味之外，呢度嘅小炒亦好夠鑊氣。店內重有露天位置，周圍有園林景色，喺度食飯都幾寫意。</p><p>避風塘炒蟹$198</p><p>呢度嘅招牌炒蟹，唔係太辣但係就好惹味，特別係蟹上面嘅金蒜，用來撈飯食最正。招牌炒蟹平均每日賣出50隻！</p><p>周記避風塘（26280218）&#13;<br> 地址：新城市廣場1期7樓710號舖&#13;<br> 時間：11:00am-11:00pm&#13;<br> </p><p>印尼餐廳撈一丁</p><p>印尼餐廳由一對印尼華僑夫婦於1968年開辦，開頭佢哋啱啱來到香港，眼見還未有印尼餐食，所以就自己開一間，一做就做了37年，餐廳現正由佢哋對孖仔打理。</p><p>峇里豬頸肉撈麵$48（午市供應）</p><p>呢款用印尼麵做嘅撈麵，幾似茶餐廳嘅撈一丁，不過印尼麵就比一丁煙韌，而且入口帶甜。豬頸肉炭燒後，再淋上印尼甜醬汁，同撈麵又幾夾。</p><p>印尼餐廳1968（26998777）&#13;<br> 地址：新城市廣場1期7樓701號&#13;<br> 時間：11:30am-11:00pm</p><p>美×日鐵板燒Teppan</p><p>主打「美日燒又燒」嘅Teppan，有日式鐵板燒又有美式嘅炭燒，同一種食物你可以揀日式燒法或美式燒法。講到最抵食，梗係呢度嘅午市套餐啦。</p><p>炭燒漢堡扒$48</p><p>食晏一定要試試呢款足六安士嘅炭燒漢堡扒套餐。一份餐有齊南瓜湯、漢堡扒同日式餃子，幾抵食！</p><p>Teppan（26871338）	&#13;<br> 地址：新城市廣場1期7樓706-707號舖&#13;<br> 時間：11:30am-2:30pm，6:00pm-11:00pm，星期六、日11:30am-11:00pm</p></body></html>