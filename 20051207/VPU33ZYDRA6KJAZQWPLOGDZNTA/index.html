<html><header><meta charset="utf-8"><title>一味窩輪：博年底例旺向9155埋手</title></header><body><h1>一味窩輪：博年底例旺向9155埋手</h1><p>是日恒指最低嗰陣，散過190點，埋單散168點。最重磅兩隻股份，中移動（941）與滙控（005），總共拖低恒指105點，佔咗恒指跌幅1半。&#13;<br> 跌幅最大嘅恒指成份股，則係德昌（179），唔見5.3%。半年賺少24%，好難叫人拍手掌。德昌隻C輪9110，散46%唔覺意揸咗，輸到暈。&#13;<br> 恒指C輪9155：恒指收市低過萬五點，報14990，再跌啲唔出奇，但估計唔會低過14866，即係上周一低位。&#13;<br> 吼低位買恒指C輪，博炒年底例旺。唔想太刺激，向9155埋手。隻輪明年1月尾夠鐘，輪價20.5仙，溢價1.4%，槓桿率21.5倍（有效15.9倍），引伸波幅16.3%。其實，隻輪唔算唔刺激，恒指每變動100點，隻輪上落11%。&#13;<br> 揀遠期啲嘅恒指C輪，則向9641埋手，明年3月到期。隻輪冇咁刺激，恒指每變動100點，輪價升跌7%。&#13;<br> 中企C輪9652：國指跌45點，收5064，等回到5000點邊邊，低買中企指數C輪。唔似得恒指輪，中企指數C輪冇乜得揀，正路之選係9652，明年3月尾夠鐘，輪價22.1仙，溢價4.4%，槓桿率10.4倍（有效7.2%），引伸波幅27.9%。&#13;<br> 章盛</p></body></html>