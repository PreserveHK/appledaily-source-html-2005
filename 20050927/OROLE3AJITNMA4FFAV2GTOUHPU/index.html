<html><header><meta charset="utf-8"><title>數獨高危 - 陳也</title></header><body><h1>數獨高危 - 陳也</h1><p>一頭栽進數獨世界，分身有難，試過孩子爬上了飯枱也懵懵然。家有小魔怪的，要特別醒神。讓菲傭玩數獨就更高危，隨時冇啖好食，甚至搞出家居意外，得不償失。因為是潛藏高危的新玩意，有幾種情況下，幾類人士不宜玩數獨。&#13;<br>一、長者排隊輪米時。阿婆以玩數獨來鍛煉腦筋，等頭腦更精叻，可以輪晒全港六十幾個團體派的盂蘭米。不過輪米好易出事，意外發生後，團體會「你死你事」，屈阿婆是「篤數」篤到暈，將責任推得一乾二淨。&#13;<br>二、在迪士尼等玩飛越太空山時。雖然開幕後樂園生意一般，少見人龍。不過十一黃金周快到了，打算遊園的香港人，排隊時爭取時間玩數獨的話，隨時被兇神惡煞的外籍實Ｑ踢走。話明不准攜帶外來食物入園嘛，外來遊戲，更加冒犯樂園天條。美國佬咁惡，點會俾你留低。&#13;<br>三、上大陸訪問時。無論是民主派還是台灣人李敖，只能上大陸搞笑做脫口騷，埋頭埋腦搞數獨（可能被誤會是台獨！）等於西裝外套內穿無袖「平反六四」tee，肯定神憎鬼厭。不過話說回頭，鍾意數獨的人，心水甚清，不會甘心扮懵仔，北上做假開放的布景板。&#13;<br>四、政府高官。計錯數計錯分是高官的特權福利，屢屢出事，仍知錯不改，數獨實在唔多適合他們玩。這關乎形象問題，死蠢兼縮骨的高級公僕玩數獨，應該比欣宜扮白雪公主更惹起公憤！</p></body></html>