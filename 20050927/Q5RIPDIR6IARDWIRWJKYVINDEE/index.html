<html><header><meta charset="utf-8"><title>PANTECHPG-6100手機扮DC呃晒！</title></header><body><h1>PANTECHPG-6100手機扮DC呃晒！</h1><p>睇到上面張相，你可能會問，乜PANTECH都有出DC嘅咩？而且重要咁細部。對唔住！呢部PANTECHPG-6100，睇外形真係十足十一部薄身DC，不過講到底，佢係一部內置200萬像素鏡頭嘅手機；拍攝當日，一攞上手！街上途人同Model都誤認佢為DC，真係呃得吓人！記者：梁瑋瑜&#13;<br>攝影：陳偉強&#13;<br>ImageGirl：Kathy（Starryland）</p><p>市面上扮DC嘅手機好多，將快門掣設喺機身旁邊、扭芒等等，都係為咗外觀同手感更似DC而設，不過講到扮得最神似，記者一定會投呢部PG-6100一票，機面鏡頭同補光燈嘅擺位，已經勁有DCFeel，不過更鬼馬係佢將1.1"彩色顯示屏，竟然放置在機底（即電池位的一邊！），再加埋芒邊幾個快捷鍵同「手指公防滑設計」，唔打開部機，真係冇可能知佢係一部手機！</p><p>200萬像鏡頭</p><p>PANTECHPG-6100嘅鏡頭設計得好似DC，加上大大個補光燈設喺機面右上方，望落真係好難令人相信佢係一部手機；最難得係連機背顯示屏、按鈕同入電位，都抄足同DC一樣，實在好難怪會令人誤會嘅！&#13;<br> PG-6100有粉藍同銀色兩款，機身比較厚，鏡頭有200萬像素，雖然唔係市面上最高像素手機，不過都算係交足貨，摺埋部機嘅時候，只要長按機側快門掣，就會自動進入拍攝模式，外屏亦都會立即顯示影像，使用上都算係好方便，比起其他要扭芒嘅手機，可以更快、更方便影到相，咁就唔會錯失重要場面啦！</p><p>相片魔術師隨時執相</p><p>記者試過拎呢部PG-6100影相，但係影出嚟嘅相就略嫌唔夠細緻，而且影像亦有點偏光，質素令人有啲失望，呢一方面，始終難以同真正DC媲美嘅！不過用PG-6100影相，勝在夠多圖框同效果可以揀，鍾意同班Friend影多啲得意相就最啱。&#13;<br> 呢部機內置有「相片魔術師」功能，可以喺手機裏面執相，好似令張相更Soft、加入珍珠色澤面等，有趣之餘，又可以𠱁到身邊人開心！而且部機最高支援1GBRS-MMC記憶卡，影多多相都可以儲存得到，絕對唔使就住就住用！</p><p>26萬色靚芒</p><p>PG-6100嘅主螢幕係1.9"26萬色TFTLCD芒，最重要係解像度有200×176咁高，望落比起其他好多聲稱係26萬色螢幕嘅手機靚得多，睇相都睇得舒服啲；而外屏就使用26萬色OLED螢幕，不過解像度較低，用嚟影相都叫做合格啦。&#13;<br> PG-6100支援藍芽同紅外線傳送，要Send相Send歌畀朋友就最方便不過，呢部機一樣內置MP3播放器及FM收音機，而且重有3.5mm耳筒插口，平時用開嘅耳筒唔使轉頭都可以用，相當方便。</p><p>實測攝影功能</p><p>室內：微粒粗冇偏色&#13;<br> 雖然影像微粒較粗，不過喺咁陰暗環境冇乜偏色問題，曝光亦幾正常，以DC型手機嚟講，已經係好強！</p><p>戶外：過度曝光&#13;<br> 一般手機，戶外影得靚、室內攞0分！PG-6100就相反，室外夠光情況下，反而會過度曝光，真係要改善吓！</p><p>PG-6100被騙個案！</p><p>Profile&#13;<br> 制式：GSM900/1800/1900&#13;<br> 感光元件：200萬像素&#13;<br> 備用時間：190小時&#13;<br> 通話時間：270分鐘&#13;<br> 儲存媒體：內置6.6MB記憶體、RS-MMC&#13;<br> 尺寸：83×47×25mm&#13;<br> 重量：115g&#13;<br> PANTECH（26377113）</p></body></html>