<html><header><meta charset="utf-8"><title>　　陳南祿年薪大跳升 - 李八方</title></header><body><h1>　　陳南祿年薪大跳升 - 李八方</h1><p>滙豐銀行近期頻頻搵新人加入董事局，繼舊年底委任鄭海泉做主席，王冬勝做執行董事，同埋行會新貴查史美倫做非執行董事之後，噚日又公布，委任太古兼國泰航空新任主席唐寶麟，接替返英國嘅何禮泰，做非執行董事。&#13;<br> 滙豐噚日有此宣布，皆因太古同埋國泰嘅人事變動，喺新一年正式生效。唐寶麟由今個月一號起坐正做國泰主席，陳南祿（圖）亦升正做行政總裁。八方喺國泰嘅通告發現，升正後唐主席嘅年薪六百七十五萬五千元，陳總裁嘅年薪就係五百八十五萬元，就咁計吓，陳總裁嘅年薪已經跳升八成，唔怪得今日會請傳媒飲茶。不過常言道新官上任三把火，有啲人會突然頭腦發脹，我哋又睇吓陳總裁會有乜搞作。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>