<html><header><meta charset="utf-8"><title>激平影相手機$1,880玩盡5大功能</title></header><body><h1>激平影相手機$1,880玩盡5大功能</h1><p>呢期手機最潮最興嘅功能，都不外乎影相、插卡、靚芒、聽MP3，或者玩埋3D立體鈴聲，要一部機有晒以上功能，冇三千蚊都落唔到樓。之但係幾時都話祖國勁，呢部稱為「GoldenAge」嘅手機，集合晒以上所有功能之餘，重要送多張32MBT-Flash記憶卡，都係收你$1,880，再加上一身三星E708嘅造型，真係唔到你唔服！&#13;<br>&#13;<br>記者、攝影：劉耀祥　&#13;<br>ImageGirl：Wendy</p><p>呢一部名為「GoldenAge」嘅手機可謂一部六神合體嘅機種，意思並唔係話佢係「鬼機」，由幾部機合成為一部機，講嘅只係佢嘅外形及功能。首先睇吓個外形，可能廠方認為三星E708太過經典，又或者想向佢致敬，所以樣似不在話下，為咗再「原汁原味」，就係連型號都叫做E708+，真係服到五體投地！雖然話就話E708+好似三星E708，但係功能上，E708+比E708強得多，加入近期手機界新寵功能之3D鈴聲，所以機身左右兩側都有個超大喇叭，唔係淨係來電先有聲，就算開機熄機、打開部機閂埋部機，都一樣有聲，將3D音效完全用到盡！</p><p>內置T-Flash記憶卡槽</p><p>E708+由外形至功能都係集眾家之大成，除咗個「三星機款」以及韓國3D鈴聲之外，最令人驚喜就係機仔細細，兼且喺價錢唔使二千蚊嘅情況之下，竟然玩埋Motorola另一強項──內置T-Flash記憶卡槽，即時令E708+嘅抵玩度三級跳。最大可以支援256MBT-Flash記憶卡，隨機重送埋32MB卡及SDAdapter，一個「抵」字講晒！用上記憶卡，最直接受惠嘅當然係MP3播放功能，加上其內置雙喇叭，音量絕對唔講得笑，開到盡直頭可以拍得住部小型收音機。不過E708+聽歌質素只屬一般，最好都係戴番個隨機附送嘅耳筒聽歌，否則歌聲「拆」親隔籬就唔係幾好喇！</p><p>30萬像素影相鏡頭</p><p>E708+開價$1,880，已經可以播放MP3、加埋6萬5色彩芒、3D鈴聲、MP3鈴聲，以及64和弦，夠未？梗係未，再畀埋個30萬像素影相鏡頭你，邊個話一分錢一分貨。而且拍攝質素亦唔係求求其其，就算全螢幕拍攝反應都流暢，冇窒窒吓都已經可以收貨，重有懷舊、黑白等幾款特別效果，以及五連拍功能，以價論機真係超級抵玩。不過都唔係一味得個讚字，E708+都有不足嘅地方，就係外芒雖然係彩芒，但係冇得玩自拍，影相又一定要㩒機側拍攝掣，就唔係咁方便喇，最可惜係現時只有簡體中文版，對香港用家就唔夠親切，收SMS隨時都會走幾個亂碼出嚟！</p><p>新機四圍Look</p><p>5大至熱賣點</p><p>1.30萬像素鏡頭&#13;<br> </p><p>profile</p><p>制式：GSM900/1800雙頻&#13;<br> 外芒：4,096色&#13;<br> 內芒：6萬5色（128×160像素）&#13;<br> 鏡頭：30萬像素&#13;<br> 功能：64和弦、MP3播放/鈴聲、紅外線、GPRS、3D鈴聲、T-Flash卡&#13;<br> 備用時間：240小時&#13;<br> 通話時間：180分鐘&#13;<br> 體積：92×45×25mm&#13;<br> 重量：90g&#13;<br> 查詢：23800316（紅星電訊）</p></body></html>