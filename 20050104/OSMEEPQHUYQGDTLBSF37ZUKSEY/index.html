<html><header><meta charset="utf-8"><title>股路縱橫：準備進軍澳門莊士先看1元</title></header><body><h1>股路縱橫：準備進軍澳門莊士先看1元</h1><p>零五年第一個交易日，又係「濠」股世界，升幅最大係和成國際（651），高收7.1仙，升2.8仙，升幅65%，上周六先話和成捲土重來，突破三角形阻力，照度上去，上升目標指向7.5仙，估唔到1日就升到位（最高7.2仙）。&#13;<br> 至於隻結好控股（064），話到明係1隻準寶藏股，果然噚日一早已裂口1.64元高開（升0.12元），之後就扶搖直上，衝破2元大關後，上到2.10元，中午停牌前收1.98元，大升30%。市場消息話配股，正如噚日所講，唔排除係結好大股東佐治洪同劉氏昆仲、或其他賭業人士開展進一步的合作，相信配股只係第一步，集團更大的動作會陸續有來。&#13;<br> 噚日升幅10大中，有5隻係澳門概念股，除和成同結好外，軟庫發展（648）收12.8仙，升56%，英皇（中國）（296）高收28.8元，升38.4%，同隻祥泰行（199）收1.98元，升30.2%。英皇（中國）同英皇國際（163）（升22.9%，排第15位），今日1拆10，股價變番個零同兩個零，成交活躍好多，預期又會有一番新局面。<br> &#13;<br> <spanclass>每股淨值1.89元 &#13;<br> 邁特（1031）整固完成，升浪再起，搶上0.57元高收，升11.7%，成交更大增到6.75億股，有消息話公司在注入賭廳業務之前，會在澳門買多一家酒店。信德（242）終於發力搶上9.15元後回收9.0元，升0.45元，係近期較大的升幅，由於已突破徘徊區阻力，後市向好，初步可向10元推進。&#13;<br> 澳門賭業概念勁，在澳門發展旅遊、酒店和地產的股份，亦水漲船高，例如激成（184）同遠東發展（035），都見到有盤收集。&#13;<br> 近日宣布業績的莊士機構（367），亦係另一隻寶藏，主要係佢亦會趕上車，準備進軍澳門，現正研究在氹仔和葡京賭場一帶發展酒店或住宅項目，染「濠」之後，涉足賭業或周邊業務應該會係下一步的部署。&#13;<br> 莊士好實淨，有盈利，資產淨值每股成1.89元，股價大幅折讓60%，以噚日收市價計，市值亦不過11億元，「晒士」唔算大，要「變身」，冇話冇可能。莊士近日裂口上升後，形成旗形，一破位而上，照度上去，上升目標係1元。&#13;<br> 郭兆誠</spanclass></p></body></html>