<html><header><meta charset="utf-8"><title>　　長毛堅持為被拉算帳 - 李八方</title></header><body><h1>　　長毛堅持為被拉算帳 - 李八方</h1><p>元旦「反政客亂港」遊行嘅時候，長毛梁國雄喺立法會嘅停車場俾差佬拉咗。過咗兩日長毛重係好㷫，佢揚言一定會追究事件，聽日會去搵立法會主席范太投訴。差佬就同八方講，佢哋等緊律政司意見，睇吓告唔告長毛。&#13;<br> 長毛噚日已經向立法會法律顧問徵求意見，話當日立法會冇會議，所以免受拘捕嘅特權法就唔啱用，不過嗰度話晒係立法會地頭，真係有得拗。&#13;<br> 警察方面，梗係力撐拉長毛有理，因為當日啲人真係好激動，佢哋都係警告咗長毛三次無效，先至出手拉人。&#13;<br> 雖然唔少撐長毛嘅人戥佢唔抵，覺得佢俾人挑釁反而被差人拉。不過，又有人話，如果長毛唔落去踩場，啲示威者就唔會俾佢撩到㷫晒。點都好，警隊今次趁范太唔係香港搞嘢，有民主派議員揚言唔會坐視不理，實行要范太問一哥想點？&#13;<br> （圖）長毛話，佢一定會搵警隊一哥李明逵算帳。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>