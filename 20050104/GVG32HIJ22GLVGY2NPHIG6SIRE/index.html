<html><header><meta charset="utf-8"><title>　　李澤楷平安無恙 - 李八方</title></header><body><h1>　　李澤楷平安無恙 - 李八方</h1><p>長假過後，本來收拾心情返工返學者，噚日仍未必心情平復，皆因大家都擔心身邊有啲人忽然唔見咗。好似八號仔電盈，就傳咗幾日話小小超李澤楷失去聯絡，又話佢隻遊艇唔喺艇會，唔知佢係咪揸咗隻艇去南亞；重有人話政府唔肯公布詳細名單，就係想冚住一啲名喎。&#13;<br> 聽到咁嘅傳聞，八方四圍去打聽，平日同小小超相熟者都愈聽愈擔心，事關過往聖誕節，小小超慣常會傳短訊問好，但今年就冇噃。再問落去，竟然話電盈高層近幾日都冇法打電話搵到佢，好得人驚啫。&#13;<br> 卒之，八方前晚知道蘇澤光收過李澤楷短訊，佢亦有電話打過返屋企。昨日，電盈中人正式話已有小小超嘅聯絡，佢目前在外公幹，喺邊度唔講得，但就好多謝大家關心，即係虛驚一場，冇事。&#13;<br> （圖）小小超（左）平日最愛揸船出海，今次好彩吉人天相。資料圖片&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>