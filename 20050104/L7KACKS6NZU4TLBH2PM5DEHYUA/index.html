<html><header><meta charset="utf-8"><title>　　陳有慶力撐老董救災 - 李八方</title></header><body><h1>　　陳有慶力撐老董救災 - 李八方</h1><p>南亞海嘯大災難過後，泰國布吉成為港人失蹤重災區，港府不斷派人過去當地搜尋失蹤者，布吉話細唔細，由一個海灘到另一個海灘，郁吓都要幾個鐘，不過老董都有知心友，知道自己唔熟門路，即時搵咗港區人大陳有慶幫手。陳有慶家族擁有泰國最大嘅銀行盤谷集團，度度都有分行，佢一收到保安局局長李少光電話，即刻聯絡布吉分行經理，幫港府派過去嘅支援人員搭路，安排交通同周轉資金等，真係唔話得。&#13;<br> 陳有慶公子、行政立法兩會議員陳智思，事發時身在美國，收到朋友求助電話先知大件事，佢亦有叫布吉分行經理幫手搵失蹤香港人，個經理重帶咗一位港人返自己屋企住，發揮互助精神。&#13;<br> 陳智思過完新年就返香港，噚日佢嘅家族公司、亞洲金融集團公布，委任醫管局前專業及公共事務總監高永文做獨立非執行董事，原來經沙士一役，陳智思好欣賞高永文有誠信，又識面對傳媒同公眾，所以一見佢宣布唔撈，即刻禮賢下士，等到高永文十二月三十一日正式約滿，噚日馬上公布有關消息。&#13;<br> （圖）陳有慶（右）同陳智思兩父子永遠都拍住上。	&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>