<html><header><meta charset="utf-8"><title>　　商人政治家台灣有奇才 - 李八方</title></header><body><h1>　　商人政治家台灣有奇才 - 李八方</h1><p>台灣元老辜振甫（圖），高齡八十九歲逝世，從此中台統一，又渺茫多兩分！&#13;<br> 辜振甫係生意佬，不過，佢唔係靠炒股炒地皮發達，而係做鹽、做礦、水泥，係實業起家，而佢發咗達，亦唔係咁嗜好一擲萬金包女明星，帶啲女去巴黎狂掃貨，而係鍾意讀書，嗜好京劇！<br> &#13;<br> <spanclass>特區冇政治人才 &#13;<br> 特區商人治港，治到烏厘單刀，一塌胡塗，特區嘅商人，唔識得玩政治，商人治港，經過實踐，證實瓜晒，香港嘅商界，原來根本冇政治人才！&#13;<br> 之不過，辜振甫就唔同嘞！佢不但識搵銀，重係一名政治外交家！中台辜汪會談，就係由辜老擔任第一主角，論身家、輩份、學養，高過中方嘅汪道涵一籌！台灣真係多人才，喺生意佬之中，搵到一件辜振甫，都可以成為歷史人物！&#13;<br> 香港特區呢一邊呢？淨係出咗一啲好似曾憲梓、朗尼陳、胡應湘、田少呀咁嘅貨色，一啲唔順意就發爛渣！唔玩殘香港經已係神迹，呢班友若果有辜振甫一成智慧，就唔會谷到壽爺溫寶哋面黑黑喇！&#13;<br> 重有喎，辜老做咗台灣海基會董事長之後，佢聽足李登輝總統指揮，李總統叫佢行左，佢就行左，叫佢右佢就右，係一個忠臣兼第一流嘅CEO！默默工作，不搶風頭，唔會好似董班子嗰個行政會議咁，得閒就呢個出嚟發表兩句，嗰個屹個頭出嚟發噏風！做生意，辜振甫該做老細時，佢就係老細，搞政治，該做打工仔時，佢就係打工仔，角色永冇混淆，大丈夫能屈能伸，呢挺風骨，呢種人格，喺華人社會，搵多個都難！</spanclass></p><p><spanclass>九二共識一陣煙 &#13;<br> 所謂九二共識，就係辜振甫執行傳達！當時只不過話一個中國，各自表述，台灣咁建議，點知後來中國擺款，辜老一去，所謂九二共識，就梗係化為一陣煙喇！&#13;<br> 蘇州過後冇船搭，人未死嗰陣，中方唔識把握機會，瓜咗嘞，自己先至怨笨，時機一失，永不回頭，滄海一聲笑，滔滔兩岸潮，辜董事長，安息吧！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>