<html><header><meta charset="utf-8"><title>蘭西情報課：宣傳新盤不忘募捐賑災</title></header><body><h1>蘭西情報課：宣傳新盤不忘募捐賑災</h1><p>多家機構展開各式各樣募捐籌款活動，賑濟南亞天災，上市地產代理美記，噚日趁西環泓都新盤誓師大會，即場募捐。&#13;<br> 九龍灣展貿會場內，聚集逾千名員工，主席黃建業，聯同新世界何伍燕榆親臨主持。現場募捐氣氛熱烈，集腋成裘，原本籌得善款九萬二千五，後嚟，何太慷慨解囊，自掏腰包賑災，捐出七千五百，令善款增至齊頭十萬。&#13;<br> 由於今次募捐行動，現場每人捐一蚊，美聯美善會基金亦跟隨捐一蚊，所以總數增至二十萬，一併捐畀紅十字會。噚日嘅聚會，原本係推銷樓盤，亦因舉行慈善募捐，變得別具意義。&#13;<br> <br> <spanclass>美記黃子華改行？ &#13;<br> 美記本月周年晚會，大家好投入，實行盡情玩番晚，表演節目別出心裁。工商舖行政總裁黃子華，親自主演「無間道」，飾演深入敵方嘅卧底（即梁朝偉嘅角色），歷盡辛酸，終於贏到最後勝利，令敵人棄暗投明。&#13;<br> 套電影長十分鐘，拍咗兩日，其中一日喺旺角公司裏面拍，結局就喺當晚現場上演。佢哋做埋劇照，四主個角喺工廈天台拍，扮相夠晒cool。黃子華一向識搞笑，同影藝界嘅黃子華一樣，棟篤笑工夫一流，唔知套電影播出，會唔會畀人挖角拍戲呢？</spanclass></p><p><spanclass>新地省招牌 &#13;<br> 各大機構新年新部署，新地睇嚟想強化公司形象，蘭西收到佢哋寄嚟刊物，封面係「以心建家」，裏面有公司發展歷史、咁多年起過嘅名廈，同近年獎項等。&#13;<br> 佢哋冇附任何資料或稿件，目的何在，都係靠估。唔知同舊年想拆紅灣半島，搞到群情洶湧，令集團形象失分，要加以補救，還是另有原因呢？&#13;<br> <br> <spanclass>短期樓市散戶睇好 &#13;<br> 中原地產同城大聯手編製嘅中原城市領先指數，唔經唔覺已經面世五年，中記喺舊年十一月底，搞咗個估指數活動，邊個估到今年第一周嘅指數就有獎，競猜已經喺上個月中截止，合共收到一千一百零六份有效表格。&#13;<br> 中原中央數據部分析啲參加者嘅競猜範圍，發現唔少都睇好樓市，而最多人估指數係五十點一二，比例達到一點八巴仙，比舊年最後一次公布嘅四十九點七八重高。結果係點，本月中就公布。&#13;<br> <br> <spanclass>珀麗灣三人搶住要 &#13;<br> 踏入○五年，樓市走勢唔錯，二手相當活躍。港置營業經理高俊文話，最近珀麗灣一個罕有放盤，甚至吸引三個買家爭奪。&#13;<br> 呢個十七座中層I，四百九十呎，向南，兼有青馬大橋景，同類一向唔多見放售。&#13;<br> 高俊文話，個盤一出，即刻有三個買家有興趣，其中一個重好有誠意，親自去愉景灣，送定畀業主，終於打動賣方，以一百六十二萬買得心頭好，每呎三千三。&#13;<br> 電郵地址：<ahref>nancy@appledaily.com </ahref></spanclass></spanclass></spanclass></p></body></html>