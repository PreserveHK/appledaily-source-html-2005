<html><header><meta charset="utf-8"><title>　　立法會休假後又開長會 - 李八方</title></header><body><h1>　　立法會休假後又開長會 - 李八方</h1><p>長假期過後，立法會大會聽日又復會，李國寶今日返港，可以趕到開會，劉秀成同張學明就周三先至返嚟，但係都唔怕遲，個會肯定要開兩日。&#13;<br> 因為好多好有爭議嘅題目都上晒議程，包括大班提嘅普選動議、大狀黨梁家傑提嘅西九龍發展（重有四個議員提修訂咁多），加上民主黨李永達再加多個休會辯論講海嘯賑災，三個題目肯定有大把人想講嘢，怕且聽日一定傾唔晒，要開埋星期四。&#13;<br> 個賑災休會辯論就係討論對海嘯災民同埋至今仍喺災區，下落不明或滯留嘅港人，特區政府要採取咩措施。聽講達仔會講埋要政府捐一億出嚟。八方希望，到時班議員傾呢個題目嘅時候，唔好突然愛心氾濫，「扮喊、哽咽」博上鏡，因為第一時間喊先至最自然，揀喺立法會辯論時喊，真係「真極有限」！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>