<html><header><meta charset="utf-8"><title>數碼影音：<br>半專業DC迷你化CASIO掌上大炮</title></header><body><h1>數碼影音：<br>半專業DC迷你化CASIO掌上大炮</h1><p>講到CASIO推出嘅數碼相機，一般用家比較有印像嘅都應該一系列薄身卡片DC，叫好又叫座。而今次新推出嘅EX-P505，喺外形上可以話來個大革新；一副大炮外形，望落非常有台型，加埋2吋大扭芒，又夠實用，最抵死係見到實物，先發現原來係迷你版大炮DC，機身只有手掌大小，但仍保持有5倍光學變焦，係Compact相機一個另類好選擇。&#13;<br>&#13;<br>記者：許福合　&#13;<br>攝影：伍慶泉　&#13;<br>ImageGirl：Mandy</p><p>PROFILE</p><p>感光元件：500萬像素CCD&#13;<br> 變焦：5倍光學、8倍數碼&#13;<br> 記憶卡：SD/MMC（內置7.5MB）&#13;<br> 屏幕：2吋&#13;<br> 電源：專用鋰電池&#13;<br> 體積：98.5×55.5×73.5mm&#13;<br> 重量：215g&#13;<br> &#13;<br> 捷成洋行&#13;<br> 查詢電話：29262320</p><p>其實喺正式推出前一個月左右，網上已經有呢部P505嘅相片流傳，感覺上亦好Pro，從相片中見到機身支長鏡頭，一般人都以為係大大部嘅長Zoom型大炮相機，誰知當實物拎上手，筆者同攝影師都只有一句：「咁細嘅！？」。同一般「標準」大炮相機不同，P505機身大約只有手掌大小，老實講句，真係好似玩具一樣！不過功能就一啲都無偷工減料，迷你版大炮亦有5倍光學變焦效果、8倍數碼變焦，加起來可去到40倍，都算有交代。手感方面，因為雙手都有位揸機，所以並未因機仔細細而難以把持。雖不設閃燈熱靴，但仍提供內置閃燈，留意到閃燈表面偏黃，相片色溫比正常較高，可幸實際測試時影響不大。</p><p>2吋扭擰芒</p><p>講到拍攝靈活性，扭芒已係必備規格之一，P505更用上超大2吋扭芒，可以揭起反轉使用，以應付唔同角度拍攝，影人或自拍都咁輕鬆。屏幕顯示夠「真」，貼近真實顏色，更能掌握拍攝效果，唔似其他機咁會畀個芒「呃咗」。顯示速度夠快，畫面可追上鏡頭，配合機身反應操作，開機到完成拍攝準備，僅需要0.8秒，用起嚟只能以爽字形容。P505亦夠慳電，使用專用鋰電池，依據CIPA標準測試，大約可支持拍攝220張相片，用家毋須擔心電量消耗得快。</p><p>新加MPEG4動畫</p><p>另外最吸引之處，係CASIO首次喺動畫模式中支援MPEG4格式，並可拍攝640×480HQ畫面（30fps）短片，既可提高畫面質素，亦唔似其他機用AVI咁佔記憶體。當使用256MBSD卡時，約可拍攝8分10秒無間斷短片，亦設有簡單剪接功能，與一般相機仔所謂DV拍攝，P505明顯就更具有實用價值。至於相片拍攝亦係非常齊全，基本手動、快門/光圈先決及自動模式都齊備，另外亦設有CASIO一向提供嘅環境拍攝模式，用家只需因應環境選擇即可拍出靚相。另一個唔少玩家都愛用嘅Marco模式（微距），就可近至1cm對焦，相當唔錯。</p><p>大炮DC影得夠遠</p><p>近期有個大炮Look嘅DC數量愈來愈多，事關用家睇完CCD像素後，跟手留意埋變焦能力，最重要係行出來夠台型，夠Pro！</p><p>8800支援TTL閃燈</p><p>NikonCOOLPIX8800提供10×光變變焦，並且加入了光學防手震功能，及完整支援NikonTTL閃燈。&#13;<br> 規格：830萬像素CCD、10倍光學變焦、CF卡&#13;<br> $7,280（c）</p><p>Z74018種情境</p><p>KodakZ740具有容易操作拍攝功能，能夠拍出理想相片，另備18種情境設定（如運動、人像等），易於使用。&#13;<br> 規格：500萬像素CCD、10倍光學變焦、CF卡&#13;<br> $3,790（a）</p><p>Z20入門級機</p><p>KonicaMinoltaZ20針對入門級玩家而設計，500萬像素再加8倍光學及4倍數碼變焦，可達到32倍變焦能力。&#13;<br> 規格：520萬像素CCD、8倍光學變焦、SD/MMC卡&#13;<br> $2,480（b）</p><p>Z512倍變焦</p><p>KonicaMinoltaZ5光學變焦達到12倍，當用上最Tele亦只需0.3秒就可拍攝，喺10倍以上變焦機種中速度最快嘅一部。&#13;<br> 規格：520萬像素CCD、12倍光學變焦、SD/MMC卡&#13;<br> $3,480（b）</p><p>查詢：&#13;<br> （a）Kodak（800901514）&#13;<br> （b）KonicaMinolta（25652192）&#13;<br> （c）DCFever（28343112）&#13;<br> 	</p></body></html>