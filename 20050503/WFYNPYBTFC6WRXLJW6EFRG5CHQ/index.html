<html><header><meta charset="utf-8"><title>全城最潮星期六爬包山着定白飯魚</title></header><body><h1>全城最潮星期六爬包山着定白飯魚</h1><p>搶包山活動返嚟啦！長洲太平清醮26年後首度復辦搶包山比賽，12名通過選拔賽的健兒已經誕生！而在本周六、周日舉行的「包山嘉年華2005」，大家都有份試爬包山同攞平安包鎖匙扣。未來兩星期，全城最潮運動，必選搶包山！&#13;<br>&#13;<br>記者：邵超　攝影：陳智良</p><p>《蘋果》記者率先爬</p><p>最高包最有福</p><p>幼時年年參加搶包山的佳叔話：「以前晚上十一時，啲人已經匿喺包山入面，入面有橫叉易行啲，想出嚟就要破開紙，施展軟骨功『攝』出嚟。有啲人就鍾意游繩上（鞏固包山的繩），個個都話拎到最高的包最有福。」</p><p>5月7日及8日：排隊爬包山</p><p>雖然最後入圍只得12人有份搶包山，但當他們置身於14米高（約四、五層樓）的包山上，人少包多，場面一定好壯觀！不過新包山要到5月10日才上包，所以本周六「攀爬同樂日及嘉年華」，大家試爬包山時無包阻住，應該會覺得輕鬆啲。現場重有吹氣攀石場、風帆模擬器、飄色等，兼有機會攞到平安包鎖匙扣。&#13;<br> 攀包山同樂：5月7日1:00pm-5:00pm&#13;<br> 攤位遊戲：5月8日11:00am-5:00pm</p><p>5月8日至5月10日：睇傳統穿包上包</p><p>傳統上年年都會紮三個大包山，30歲開始紮到舊年81歲的陳伯今年轉做監督，讓兒子及女婿紮。傳統包山由茅竹和杉木支撐，外圍是竹片，可承受四、五十人攀爬。5月8日（初一）約5:00pm，由二十多名大漢先後拉起三個50呎高的大包山；9日貼紙；10日會看到眾街坊穿包和上包的浩瀚場面。</p><p>一個包山6,000幽包</p><p>綁上包山的幽包，必須是供過功神、受過神靈佑的包，俗稱「平安包」。30年來替北社街街坊會做幽包的郭錦記餅家老闆郭錦全說：「幽包年年都係咁重，一斤四個，每10個一串綁上包山，一個包山大約用15擔包，總共約6,000個。以往在包上印『壽』字，今年指定轉用新的『平安』印。」&#13;<br> （郭錦記餅店29869717）</p><p>5月8日：影相有巨獎</p><p>如果你對攝影有興趣，不妨報名參加「動靜皆宜在長洲、長洲風光搶包山」攝影比賽，頭獎是旅遊禮券$3,000和攝影器材，截止日期是6月15日。在5月8日，參加「搶包山嘉年華長洲攝影團」（$150），可以拍攝醒獅和搶包山表演預賽，還有海鮮晚宴等。</p><p>5月12日：迎神及開光儀式</p><p>由法師到長洲各廟宇請神明到北帝廟建醮場地，晚上由法師替各神明開光，兼可看到神功戲。</p><p>5月13-15日：麥記捧場推齋包</p><p>5月13日凌晨正式起醮及全島齋戒，連長洲島上唯一一間麥當勞都入鄉隨俗，齋戒期間不賣肉類食品，推出限定３日的脆香素菇飽。據麥當勞長洲分店職員說，以前好多長洲居民會買十個八個包出城請同事食，因為呢個已經成為長洲特產之一。</p><p>5月14日：小型巡遊</p><p>這天可以看到醒獅表演、舞麒麟和潮州鑼鼓。</p><p>5月15日：會景巡遊</p><p>會景巡遊穿過長洲大小街道，飄色、醒獅和舞麒麟都係重頭戲，壓軸戲當然是搶包山。</p><p>5月16日：派包</p><p>上午九時免費派發包山上的平安包予街坊，下午會請各神明回廟，所有活動結束。</p><p>長洲新世代返家團年</p><p>相傳十八世紀清朝中葉，長洲大瘟疫死人無數，後來得玄天上帝指示，請來僧侶設壇超度水陸孤魂，瘟疫得以制止。長洲居民為酬謝神恩，每年皆舉行「太平清醮」。潮州會館主席黃德輝指，以前傳統以卜杯定醮期，現已改為定期在佛誕（農曆四月初八）舉行。因為是公眾假期，不少搬出長洲的新生代都會好似過年咁返家團年。</p><p>長洲健兒Say&#13;<br>&#13;<br>阿Nick（19歲）落選</p><p>「長洲人係自動入選，我係長洲人當然想試吓，現時都未算多人參加。頭先爬都有少少驚，有埋包會重難。」</p><p>溫基（45歲）落選</p><p>「在十三、十四歲時偷偷哋爬過包山，重要自製鐵線框的布袋搶到十幾個包，父母都有讚我！今年參賽個仔都支持，希望支持傳統活動，帶動長洲經濟。」</p><p>阿亮（30多歲）入選</p><p>「我太太係長洲人，我係『嫁入』嚟嘅。今次代表長洲，參賽畀阿Sir發掘吓我有無攀石天份（講笑）。」</p><p>5月15日度假屋全滿</p><p>太平清醮已經變成國際旅遊盛事，長洲華威酒店半年前已經推出4日3晚套餐$2,888，外國遊客和本地客各半現已爆滿。經理高小姐：「一般人錯覺以為太平清醮只有5月15日飄色巡遊那一天，其實13日開始日日有節目。」此外，長洲各度假屋的檔主亦表示當晚房間已爆滿。&#13;<br> &#13;<br> 「包山節嘉年華2005」查詢：&#13;<br> 康文署網址 http://www.lcsd.gov.hk/specials/2005bun/b5/index.php </p></body></html>