<html><header><meta charset="utf-8"><title>Tattoo星星圖案上位男爆手腳女紋心口</title></header><body><h1>Tattoo星星圖案上位男爆手腳女紋心口</h1><p>大概是近幾年明星、NBA球星等推波助瀾，如今男仔紋身不再被稱為「公仔佬」，女仔亦不再被視為死飛女，反而變成潮人的標誌。夏天殺到，大家除咗努力KeepFit咇走腰間贅肉外，亦要留意今期興玩乜圖案，好等去沙灘晒靚紋身。究竟呢期至潮圖案係乜？據星級紋身師Gabe透露，星形圖案今夏必爆！&#13;<br>&#13;<br>記者：招佩珊&#13;<br>攝影：梁細權、周旭文</p><p>星級紋身師Gabe</p><p>是美國有名紋身組織SuperiorTattooClub的終身會員，當了十多年TattooArtist，曾替不少明星如張栢芝、何超儀、盧巧音等紋身。</p><p>熱爆圖案　第1位　星星</p><p>星星圖案之中，特別以空心五角同立體五角星最多人揀，亦夠襟睇，亦是代表Lucky的幸運星。</p><p>圖案講求立體感</p><p>紋身就好似Fashion，圖案亦講潮流，三、四年前就興Tribal民族圖騰，近一、兩年勁Hit彩色圖案，而且圖案講求細緻同立體感，至於今年又興乜？紋身師Gabe話：「爆手腳（紋滿前臂或小腿）喺美國興咗好耐，兩、三年前香港已經接受，尤其是男仔，好多都鍾意爆手爆腳的大型圖案，而且第一次紋就已經要爆；女仔就興紋小型圖案，但無論係大定細，今期至Hit一定係彩色。」&#13;<br> 今季男生繼續「爆」，女生的紋身就有新「落點」，以往通常紋在頸後、褲頭位、小腿側或背部近肩膀，近排就多了女仔紋在心口正中，洛文說：「見其他人紋來紋去都係背脊同腳眼，紋喺心口正中夠特別，戴埋頸鏈就好似帶咗鏈墜咁。」身上紋了二十多粒星的Penny，同樣於上月紋了粒星於心口正中位；的確，尤其是夏天女生穿起小背心，心口Show紋身若隱若現，夠特別又性感。</p><p>夏天流行海洋生物</p><p>據Gabe所講，香港的紋身圖案潮流，統統都跟隨美國同日本個Trend，「紋身喺美國同日本好Hit，好多專門介紹紋身圖案的書，我都會用來作參考，近期就發現多了好多羽毛同櫻花圖案，呢排又突然間多了人揀，以前紋呢兩款圖案的人唔多，今季特別Hit。」另外，原來紋身圖案都有季節性，據Gabe透露這個多月揀海洋生物如鯊魚、海豚、鸚鵡螺等圖案的人亦忽然間多起來，「夏天多人玩Wakeboard同潛水，所以想揀同海有關的圖案。」</p><p>其他熱爆Tattoo圖案&#13;<br>&#13;<br>第2位　皇冠&#13;<br></p><p>有黑色同彩色兩款，細細個的彩色皇冠女生最Buy。</p><p>第3位　羽毛</p><p>手工精細，予人輕飄飄的感覺，難怪女生一見鍾情。</p><p>第4位　水族生物</p><p>日本紋身書專題介紹水族生物紋身圖案，有書力撐又啱夏天，唔Hit就奇。</p><p>第5位　櫻花</p><p>喺日本勁Hit，本地紋身潮流多參考日本紋身書，呢股櫻花熱亦吹到香港。</p><p>另類位置：圖騰紋腳面</p><p>今年圖騰紋身又再流行，但位置就由身上轉移到腳面。事關潮人今季興着人字拖露兩腳，Show埋紋身更型格！</p><p>地址：龍威雕師（27231566）&#13;<br> 尖沙嘴金馬倫道8號4樓&#13;<br> 永久紋身收費：小型圖案$300-$1,200（視乎顏色、複雜度及圖案數量）；大型圖案則面議；須預約。</p></body></html>