<html><header><meta charset="utf-8"><title>　　忙選特首達仔冇力踢波 - 李八方</title></header><body><h1>　　忙選特首達仔冇力踢波 - 李八方</h1><p>立法會入面波牛多多，其中一個就係宣布參選特首嘅民主黨主席李永達。可能達仔呢排忙於搞選舉，噚日佢代表立法會，同香港電台踢場足球友誼賽時，落場唔夠幾分鐘，就好似體力不支，結果要換番出嚟。到下半場臨尾，入去踢咗一陣，跟住又冇氣喇，計計埋埋全日落場時間可能十分鐘都唔夠，睇怕個選舉工程都令佢幾虛耗。&#13;<br> 不過，達仔都唔係冇貢獻㗎，事關佢喺臨完場時，就交咗個世界波畀黨友鄭家富，結果俾阿富射入，兩個男人事後開心到攬埋一舊㖭。賽事最後由議員隊以五比二贏咗港台，連入兩球嘅陳偉業就攞咗最佳球員。&#13;<br> 李家皓攝&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>