<html><header><meta charset="utf-8"><title>　　夏佳理揼本撐場 - 李八方</title></header><body><h1>　　夏佳理揼本撐場 - 李八方</h1><p>噚晚舉行一年一度嘅香港國際馬匹拍賣會，唔知係咪上屆最高成交價六百萬嘅「罐頭刀」至今三戰未勝成績一般，打擊馬主嘅競投意欲，搞到今屆最貴嗰隻拍賣馬Lot17只係以三百萬售出，剛好低過「罐頭刀」一半。&#13;<br> 馬主出價唔積極，搞到要馬會主席夏佳理親自撐場，出錢投咗兩駒，分別係一百萬嘅Lot15同埋一百八十萬嘅Lot21，合共使咗二百八十萬，但夏主席猛話價錢唔算貴，而且重好合理㖭，事關兩駒都低過馬會成本價，尤其隻Lot21，連皮費馬會使咗三百零七萬，𠵱家夏主席大概以六折購入，梗話抵啦！&#13;<br> 夏佳理又話，佢向來好佩服已退休練馬師愛倫嘅眼光，今次批拍賣馬唔少由愛倫替馬會入貨，自然要支持。&#13;<br> 不過，夏主席今季只有一個新馬名額，只可以將其中一駒留港服役，兩駒擇其一，夏主席話多數保留Lot21，Lot15就可能運去新加坡跑。&#13;<br> 另一位馬會董事鄭明訓都有入貨，就係成交價一百八十萬嘅Lot19，鄭明訓話會支持練馬師蘇保羅，隻馬交畀佢訓練。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>