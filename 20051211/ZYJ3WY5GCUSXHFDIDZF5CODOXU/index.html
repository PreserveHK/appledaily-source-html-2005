<html><header><meta charset="utf-8"><title>菜肉魚之美食廣場巡禮2：<br>混種乳豬壽司㷫辣中日關係</title></header><body><h1>菜肉魚之美食廣場巡禮2：<br>混種乳豬壽司㷫辣中日關係</h1><p>阿媽話要食海南雞飯，老竇又想食咖喱豬扒，阿囡就要食魚生，要一次過解決三個人嘅要求，除咗去食自助餐之外，去FoodCourt一樣得，有時重會有意外嘅收穫。&#13;<br>&#13;<br>記者：梁學文　&#13;<br>攝影：伍慶泉、楊錦文、林栢鈞　&#13;<br>Model：allbythegroup</p><p>又一城FoodFest　</p><p>交通：地鐵九龍塘站C出口&#13;<br> &#13;<br> FoodFest共有6間食店，中、西、日連東南亞風味都有得食，最估佢唔到係呢度居然有食店用燒味做壽司，坐喺呢度食飯，重可以望到樓下溜冰場，幾寫意㗎！</p><p>燒味都可以健怡</p><p>千燒百味針對女性不愛食得太heavy，所以就推出多款較輕盈健怡嘅燒味食物。</p><p>乳豬青瓜壽司卷$34（左）　&#13;<br>油雞青瓜壽司卷$32（中）　&#13;<br>叉鴨青瓜壽司卷$34（右）</p><p>估唔到燒味都可以做壽司，不過除賣相之外，味道同做法就同日式壽司好唔同，斷估你都未食過熱辣辣嘅壽司啩!?</p><p>千燒百味位置：22號舖（21231398）</p><p>新加坡人「煮」理</p><p>唔好睇個名就以為呢度係食麵，其實呢度係食新加坡嘢。呢度所有師傅都係由新加坡同馬來西亞請返嚟，由佢哋煮新加坡菜一定夠正宗！呢度除正宗嘅新加坡菜外，佢哋重會創點新意思，好似用喇沙做雲吞。</p><p>喇沙雲吞</p><p>日賣250碗，師傅話閒閒哋都要煮10煲8煲喇沙湯應付需要。</p><p>NoodlePlace位置：21號舖（22658566）</p><p>旺角新世紀廣場FoodCourt</p><p>交通：九廣鐵路旺角站或太子站B2出口&#13;<br> &#13;<br> 早前經過大翻新，全個FoodCourt改用白、紅、橙色主調，望落份外醒神。場內一共有9間食店，連老字號嘅泰昌餅店都喺呢度開分店！</p><p>主打9款日式飯</p><p>和米家專賣日式飯，主打有9款日式飯，而和米汁係佢哋招牌嘅醬汁。&#13;<br> &#13;<br> 和米汁用17款香料調製而成，融合日式同東南亞味道，好似有泰式椰粉。個汁入口甜甜哋有椰香味，嗒真啲重有些少辣。汁底特別，難怪呢碗雞扒飯可以日賣200碗。</p><p>老餅家都有分店</p><p>除咗泰昌嘅蛋撻外，沙翁都係小記嘅favour嚟㗎！</p><p>曲奇蛋撻　</p><p>招牌蛋撻用曲奇做餅底，好香脆，今晚一定要再去食過！</p><p>泰昌餅家位置：535號舖（23907689）</p><p>海南雞飯最好賣</p><p>東南加以東南亞美食為主，海南雞飯係呢度最好賣嘅食物，不過如果講到最特別嘅係呢度嘅清湯羊腩。</p><p>清湯羊腩</p><p>湯底用藥材煲，有杞子同紅棗等，湯底清甜。羊腩有些少羶，但就燜得好腍。</p><p>東南加位置：541號舖（26289887）&#13;<br> &#13;<br> 註：以上店舖營業時間均為朝10晚10</p></body></html>