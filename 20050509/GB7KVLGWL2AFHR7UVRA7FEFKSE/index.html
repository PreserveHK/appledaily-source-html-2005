<html><header><meta charset="utf-8"><title>人際增值：<br>鬼鬼祟有蠱惑8大走私蛛絲馬迹</title></header><body><h1>人際增值：<br>鬼鬼祟有蠱惑8大走私蛛絲馬迹</h1><p>一對男女最清楚對方如何看自己，不是在熱戀時，是在分手前。雖然分手時的說話不好聽，請認真記下來，那是你比較真實的一面。&#13;<br>&#13;<br>摘自阿寬《男人的情慾愛》</p><p>偷食、偷情、走私、出軌、劈腿（一腳踏兩船）……任你怎形容也好，一句話，變了心！要知道情人是否有異心？不難，除非閣下遇着情場高手，否則憑對方平日的表現，絕對有蛛絲馬迹俾你見。知道了，方可作下一步打算，選擇要箍煲定了斷。&#13;<br> &#13;<br> 記者：尹珊珊　攝影：伍慶泉&#13;<br> Models：Sam（TheGroup）、Bonny&#13;<br> 鳴謝：帝苑酒店&#13;<br> &#13;<br> 在心理學上，當一個人做某種連自己都覺得不太光彩、有虧於心的事情時，往往會覺得心虛和膽怯，從而設法掩飾真相，以免暴露惡行。同樣道理，一旦戀人另結新歡，無論是貪新鮮也好，感情生變也好，總之在原有的關係尚未完全破裂前，都是懷着這種鬼祟而複雜的心情。只要細心觀察對方的表現，若有出軌，絕對有迹可尋。以下的8大常見變心先兆，如果其中有四、五項同時重複出現在對方身上，小心，有第三者的可能性就好大。</p><p>「走私」有樣睇</p><p>約會次數減少&#13;<br> 由一日10個Calls，到幾日唔見人，就連放假都話要開O.T，見面又例牌遲。</p><p>見面心不在焉&#13;<br> 難得見到面，態度卻極冷淡，總是冇厘神氣，心不在焉，陪你行街重苦口苦面。</p><p>密密傾神秘電話&#13;<br> 見面期間手機響不停，然後跑到大老遠接聽，表現鬼鬼祟祟。</p><p>清洗SMS紀錄&#13;<br> 見面前先行清洗所有SMS紀錄，慌死你會Check手機，擺明是此地無銀。</p><p>儀容外表唔多理&#13;<br> 以前見面執到正，家陣打扮求求其其，有醜態都唔怕畀你見。</p><p>失驚無神獻殷勤&#13;<br> 正所謂「無事獻殷勤，非奸即盜。」某日無端端對你勁好，擺明想彌補罪惡感。</p><p>關心體貼欠奉&#13;<br> 莫講話言語上的關心，家陣望多你兩眼都懶，你想講多兩句佢都嫌煩。</p><p>親密接觸頓減&#13;<br> 男人鍾意你，就會想有親密接觸，這是千古不變的定律，對你冇反應？肯定有問題。</p><p>街坊講&#13;<br>伴侶偷食點算？</p><p>Lam（21歲，學生）&#13;<br> 「買條鐵鏈鎖起佢囉！（大笑）大家係成年人，梗係坐低傾，用客觀態度面對。」</p><p>Arix（19歲，鋼琴伴奏）&#13;<br> 「攤牌，如果真係有第三者，唔知點喎？我諗我淨係識喊囉！」</p><p>Louisa（24歲，文員）&#13;<br> 「重使問，佢都背叛我，梗係分手啦！（瞪眼）」</p><p>專家講&#13;<br>攤牌必問三題</p><p>要箍煲？要了斷？正如姻美輔導中心心理輔導員黃茵女士指出，每段感情的處理方法各異，在選擇攤牌之前，不妨先考量以下3個層面：&#13;<br> 1.自己有冇條件？&#13;<br> 「好實際，如果年紀大條件有限，投資咗咁多青春落一段感情度，梗係唔可話放手就放手，始終感情都講現實條件。」&#13;<br> 2.重有幾愛佢？&#13;<br> 「問吓自己個心想點，愛唔愛佢？如果愛到死，咪惟有隻眼開、隻眼閉囉，如果本身感情唔算濃，就無謂強求！」&#13;<br> 3.本身有冇做好？&#13;<br> 「反省感情狀況，雙方的關係係咪有問題？自己有冇疏忽對方？若有，對佢好啲，溫柔啲，嘗試讓對方感受你的好。」</p></body></html>