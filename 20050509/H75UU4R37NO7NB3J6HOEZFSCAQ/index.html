<html><header><meta charset="utf-8"><title>1,670萬色芒+300萬像素鏡頭<br>台製DV1手機影餐飽</title></header><body><h1>1,670萬色芒+300萬像素鏡頭<br>台製DV1手機影餐飽</h1><p>那邊廂大陸以高規格接待國民黨主席連戰，這邊廂台灣亦以「高規格」回禮，不過講緊嘅就係呢部出自台灣廠商xcute嘅高規格手機DV1！內置1,670萬色超靚彩芒及300萬像素CMOS鏡頭，淨係睇到呢兩項規格都已經嚇親！影相同聽歌之外，拍片先至係DV1最終目標，最高30fps（每秒30格），屋企隻狗周圍走都影得清清楚楚！&#13;<br>&#13;<br>記者、攝影：劉耀祥&#13;<br>ImageGirl：小慧</p><p>制式：GSM900/1800/1900MHz三頻&#13;<br> 外芒：6萬5色OLED/96×64像素&#13;<br> 內芒：1,670萬色/640×240像素&#13;<br> 鏡頭：300萬像素CMOS&#13;<br> 記憶體：內置20MB、mini-SD記憶卡&#13;<br> 功能：無限拍片、MP3播放/鈴聲、64和弦、TVOut、錄音&#13;<br> 備用時間：120-150小時&#13;<br> 通話時間：120-240分鐘&#13;<br> 體積：87×46.6×23.5mm&#13;<br> 重量：118g&#13;<br> 查詢：PHONE2000（23982929）&#13;<br> 地址：旺角先達廣場地下G98號舖&#13;<br> &#13;<br> 300萬像素鏡頭影相手機，向來都只會喺展覽會上見到，感覺猶如天上繁星咁遙不可及，到咗今時今日，卒之都流落民間，而且重要係來自台灣，話晒都係自己人，真係值得自豪！查實DV1喺上年香港舉行嘅3GCongress上已經有測試版本，不過當時真係好「測試Feel」，機殼質感同操作都差強人意，不過今次玩過完全版，就絕對有驚喜！</p><p>專業級DV設定</p><p>睇勻DV1全身，最搶鏡就當然係同個機身唔係好啱比例嘅鏡頭，之但係話晒都係300萬像素，所以大少少亦可以接受。拎上手第一件事就梗係影番張靚相、拍番套靚片，反轉個芒扮DV都屬於意料中事，不過機側個「功能轉盤」就真係呃得吓人，原來只係一個模式顯示燈，係唔轉得嘅，想周旋於影相、拍片、聽歌之間，就要㩒音量掣對落個掣再揀，開頭可能唔係好慣，不過之後都算易上手！影相？拍片？反應一流，影像冇窒冇拖，配上個1,670萬色芒，就算拍攝同重播時，都夠晒光猛，全部影像都交代得清清楚楚，絕對拍得住真正DV機！隨機更會有訊號線，可以接駁電視，播片同睇相都一樣掂！&#13;<br> 唔好以為DV1只係閒情逸致先玩嘅消閒機，其實DV1好鬼Pro，白平衡、測光、特別效果等等，可能第二啲機都會有，不過拍片時連影片檔案格式、聲源係Mono定Stereo、聲頻及影片每秒格數（fps），都有得過你揀，真係唔到你唔服！</p><p>靚芒觀感一流</p><p>玩影相、玩拍片，DV1就係咁多？當然唔單止，重支援MP3播放及錄音功能，機頂大大個喇叭，唔用耳筒都唔使怕，怕都只係怕俾隔籬投訴太大聲！要玩盡多媒體，「一卡傍身」就真係唔少得，所以DV1亦支援mini-SD記憶卡，插卡位設於機底，換卡都好方便。操作上，DV1就屬於大路圖案式功能選單，都係看圖識字，印象深刻就係畫面非常出色，整體觀感好舒服，感覺有少少立體畫面，1,670萬色靚芒絕對功不可沒！雖然DV1對於多媒體的確係高人一等，不過始終都係走唔甩台產貨嘅特色，就係機殼手感粗糙，質感膠味頗重，若果於質料上更進一步，相信自有另一種睇法！</p><p>試相區</p><p>無間斷拍片手機</p><p>好多手機除咗影相之外，都可以拍片，可惜拍片時間唔算好長，不過隨住更多手機支援記憶卡，想拍部「粵語長片」？都唔係難事！&#13;<br> &#13;<br> SEV802SE熱賣水機&#13;<br> 今期3G水貨機之中的當紅炸子雞！外形靚仔之餘，坊間亦已經成功解鎖可顯示中文，玩香港3G冇問題。&#13;<br> 規格：GSM三頻/WCDMA、26萬色外芒、藍芽、130萬像素鏡頭、MSDuo卡&#13;<br> 售價：$3,080（c）</p><p>BenQS700來自台灣&#13;<br> 雖然推出已經一段日子，不過論規格依然唔輸蝕，130萬像素鏡頭加上26萬色芒，兼且支援mini-SD記憶卡！&#13;<br> 規格：GSM三頻、26萬色芒、130萬像素鏡頭、64和弦、紅外線、mini-SD卡&#13;<br> 售價：$4,180（c）</p><p>SonyEricssonS700i有型轉機&#13;<br> 仍位居SonyEricsson高階機王座，獨特之旋轉機身別樹一格。影相質素亦獲不少好評，可以放埋部DC喺屋企。&#13;<br> 規格：GSM三頻、26萬色芒、藍芽、130萬像素鏡頭、紅外線、MSDuo卡&#13;<br> 售價：$4,188（a）</p><p>MotorolaMPx220智能手機&#13;<br> 採用WindowsMobile作業系統的MPx220，功能上十分齊全，具有123萬像素鏡頭、藍芽及支援mini-SD記憶卡。&#13;<br> 規格：GSM四頻、6萬5色內芒、藍芽、123萬像素鏡頭、紅外線、mini-SD卡&#13;<br> 售價：$2,880（b）</p><p>SAGEMX8靚聲靚畫&#13;<br> 白色機身出自法國名設計師之手，有藍芽之餘，再加上超靚喇叭及320×240像素靚芒，睇得舒服又聽得順耳。&#13;<br> 規格：GSM三頻、25.6萬色芒、藍芽、130萬像素鏡頭、紅外線、mini-SD卡&#13;<br> 售價：$3,680（b）</p><p>XploreM28伸縮Palm機&#13;<br> 伸縮機身以及用上最新之PalmOS5.4，兼且換上30萬像素鏡頭及加入SD/MMC插槽，滿足晒你嘅要求。&#13;<br> 規格：PalmOS5.4GSM雙頻、40和弦、30萬像素鏡頭、26萬色芒、SD/MMC插槽&#13;<br> 售價：$3,380（b）</p><p>查詢</p><p>（a）One2Free（25123123）&#13;<br> （b）數碼通（22818888）&#13;<br> （c）全新世界（27872282）</p></body></html>