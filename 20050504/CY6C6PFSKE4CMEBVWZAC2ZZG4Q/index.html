<html><header><meta charset="utf-8"><title>一味窩輪：貪字易寫錯一錯便成貧</title></header><body><h1>一味窩輪：貪字易寫錯一錯便成貧</h1><p>假後港股恒指高低波幅117點，埋單微跌14點，最高位喺上晝11點出現。大藍籌波幅唔大，滙控（005）最叻時只升1格，最壞時只跌1格，但喺正股窄幅波動之中，做得唔好，例如早段追入滙豐C輪4445，埋單時已經唔見20%，隔晚揸咗則冇事。又例如早段追入長實C輪3560，埋單時報銷15%，隔晚揸咗嘅則又係冇事。個市大好唔易，大壞亦難，高價追貨冇着數。貪字易寫錯，一錯便成貧。&#13;<br> 中電信C輪4500：國內電訊股隻隻升，中電信（728）移高1格，估計會跟中移動（941）繼續向上移。&#13;<br> 短炒中電信C輪，向4500埋手，10月尾夠鐘，輪價15.6仙，溢價10.8%，槓桿率17倍（有效7.9倍），引伸波幅26.5%。溢價唔低，但壽命長，溢價唔怕縮得太快。&#13;<br> 中銀C輪3824：中銀（2388）本月17日除末期息0.395元，估計除息前會有好息者入市，推動股價，買定C輪3824。隻輪明年底到期，輪價18.5仙，溢價1.6%，槓桿率8倍（有效5.2倍），引伸波幅20.7%。中銀係慢動作股份，因此揸住3824唔易賺得好勁，但亦唔易輸到反肚。&#13;<br> 章盛</p></body></html>