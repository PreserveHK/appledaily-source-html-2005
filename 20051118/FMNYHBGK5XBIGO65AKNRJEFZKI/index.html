<html><header><meta charset="utf-8"><title>爆機狂迷：熱爆！《GundamSeed連合VSZAFT》<br>街機搬返屋企開片</title></header><body><h1>爆機狂迷：熱爆！《GundamSeed連合VSZAFT》<br>街機搬返屋企開片</h1><p>唓！又係高達？的確，高達題材遊戲近排出得頗頻密，不過當中以戰棋遊戲居多，由街機移植過來嘅《GundamSeed連合VSZAFT》就顯得動感、搶眼好多；據知此Game近期熱爆機舖，$4-$6一鋪居高不下，加上「挑機」不斷，初心者想練好技術，相信學費一定唔少，𠵱家出咗PS2版，大家又多個練習場所啦！試玩後感覺遊戲內容完全移植，而且更加入唔少PS2新元素，真係將街機搬返屋企打一樣。&#13;<br>&#13;<br>記者：許福合</p><p>遊戲資料</p><p>主機：PS2&#13;<br> 開發：BANDAI&#13;<br> 類型：動作&#13;<br> 人數：1-2人&#13;<br> 售價：$495</p><p>今次新作可以話繼承之前大受歡迎嘅《DX》嘅玩法，除咗操控自由度高外，最正都係機種夠多，除《GundamSeed》內之機體全包羅外，更重要係加入最近人氣急升嘅脈衝高達，特色係可按需要改變形態同裝備，另外當然唔少得Freedom同Justice啦！</p><p>攻略要點：主角覺醒提升戰力</p><p>遊戲內多名角色都各自有自己嘅覺醒能力，會出現唔同特種技能，如果選擇《SEED》主角基拉或阿斯蘭，就更會有特種爆發能力，即所謂進入狂戰士狀態，喺各方面能力都會得到大幅提升，覺醒使用次數有限制，要留意畫面覺醒計，儲滿就可以發動！&#13;<br> 除此之外，畫面重有個Charge計，當儲滿就可以使用必殺技射擊，只有喺適當時候使用，就可以隨時反敗為勝，可惜未儲滿前係不能作出攻擊，使用時要注意，呢招除咗用嚟殺敵外，要打大形物體好似戰艦，亦特別有效。</p><p>360度全方位戰鬥</p><p>提起《DX》，最經典都係佢個自由戰鬥玩法，今次《GundamSeed》就更進一步，玩家操控嘅機體可作全方位移動，完全感受到360度戰鬥嘅刺激玩法，同時，PS2版亦會配合良好轉換視點介面，戰鬥時可輕易轉回最佳戰鬥角度，怕打到頭暈嘅玩家就唔使擔心。&#13;<br> 《GundamSeed》係一個高度注重操控技巧嘅遊戲，如當在空中嘅時候，只要連按2次跳掣，就可以高速移動同閃避，係經常使用嘅招數，但要注意Boost使用量，否則就會大硬直落地，後果當然俾人打到「豬頭」咁啦；所以建議要多配合連推兩下方向桿作高速閃避，實用性就比較大。另外，除懂得閃避外，當使用配備盾牌機種，喺避無可避嘅情況下，用盾牌硬擋就可大幅減低傷害，再尋求反擊。</p><p>街機內容PS2玩法</p><p>作為由街機嘅移植版，遊戲內亦設有街機玩法模式，玩家可選擇唔同角色出戰，戰鬥目標同玩法與街機相同，都係將敵方打到死為止，玩到中途，亦會有部份版圖要玩家完成指定目標，最常見係將指定目標物打倒，當見到畫面出現一條敵方戰力計，就要小心行事，事關呢個時候敵人係打不完，會一直出現，直到目標條件完成。&#13;<br> 當完成最後一版，唔好以為咁易就爆機，如果玩家作戰成績唔錯，就有機會進入隱藏版，裏面要打嘅敵人能力都勁幾倍，而且數量又多，最慘重係每當戰死，無得Continue，要重新玩過先可以再挑戰。街機有得挑機，PS2亦都可以隨時加入戰場，可以選擇1on1對戰，又或協力對付電腦，畫面將會以一分二方式戰鬥。另外，Menu內亦都有個真正嘅VS模式，可以1對1、1對2，甚至1對3，戰鬥方式都可預先調校，有部份機體重要喺VS模式先用到，必玩！</p></body></html>