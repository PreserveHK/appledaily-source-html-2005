<html><header><meta charset="utf-8"><title>申請領匯 - 左丁山</title></header><body><h1>申請領匯 - 左丁山</h1><p>領匯再度上市，據報反應一般，與去年五十萬人申請嘅情況，相差好遠。左丁山舊年申請到兩千個基金單位咁大把，食之無味，棄之可惜，卒之俾盧婆婆搞「灣」咗，雞肋都冇得食。&#13;<br>星期二（十一月十五日）街上撞到尊貴的議員大班，當然埋怨佢阻人發達，領匯上市遲咗一年，投資者賺少咗錢。乜唔係，舊年上到市嘅話，隨後幾個月樓市上升，相信領匯股價都會水漲船高也。&#13;<br>大班窒番過嚟：「你為自己荷包着想，我為政府、納稅人荷包着想。唔該你睇真啲，領匯去年估值二百九十三億元，今年估值三百三十八億元，升咗四十五億元，梁展文都識得話現時房委會最少比去年多收十億元啦！房委會收多十億，減去舊年上市不成，多花一億元籌備費，仍然多收九億，有乜唔好呀？係公帑嚟嘅噃。」</p><p>大班一輪口水，不減名嘴本色，可惜吖，現在佢係尊貴的議員，在立法會發言限時限刻，完全冇得發揮，冇乜癮。&#13;<br> 星期二啱啱宣布「策發會」成員名單，大班榜上有名，但佢立即辭職，玩嘢呀？大班解釋話：「當初話明『策發會』只有一百人。現在竟然多咗53%，有成一百五十三人，開會點講嘢呀，我即係做花瓶啫，我會唔做。」第二日（星期三），佢果然宣布辭職，有冇人替補大班呢？照計唔使咯，一百五十二人與一百五十三人嘅「策發會」，邊度有分別。&#13;<br> 同大班講咗一輪，諗諗吓都覺得領匯值得長期持有，可以申請。最麻煩就係搞餐死，最後又只係得到二千股。用孖展申請，怕怕地蝕息，咁嘞，小注怡情，希望能收到散戶優惠5%之後，仍然有着數。問大班制唔制，大班即刻鬧：「我點會申請呀，況且立法會議員不宜申請。」佢唔申請與我無尤，只希望大班今次唔好再玩一鋪啫。</p></body></html>