<html><header><meta charset="utf-8"><title>股海實戰錄：匯控C輪兩手準備</title></header><body><h1>股海實戰錄：匯控C輪兩手準備</h1><p>日股昨日又現突破走勢，大升240點，收14411。盤中高位14448，是01年1月以來新高。港股見日股愈升愈有，午市亦發力抽上，恒指最後升137點，收14787。現時日經指數距恒指僅376點，稍後爬過恒指頭並非不可能。&#13;<br> 趙飛雲睇見日股係咁升，再望吓隻日股C輪9650，真係百般滋味在心頭。10月下旬，日股調整至13000水平時提過9650，當時低見0.212元，稍一猶豫放過咗，今日已是0.435元。&#13;<br> 好在噚日有按本子辦事，在滙控（005）回試50日線不破時，於0.285元買入50萬份滙控C輪9074。滙控由先跌0.50元變成升0.20元收市，9074亦彈回0.31元收市，靚位上到車，單日有逾8%帳面利潤。&#13;<br> 滙控125元有阻力，升不破9074可食胡，升得穿可酌量加注，正股料見127元。&#13;<br> 揀9074，除了數據吸引（行使價125元，明年4月24日到期。溢價2.64%，有效槓桿18.4倍，引伸波幅11.15%）外，發行商售後服務佳，引伸波幅保持得較平穩，亦是主因之一。</p><p>和黃C輪炒波幅</p><p>其實昨日和黃（013）走勢亦相當波動，曾低見72.10元，其後彈回73.25元收市，低位吼中買C輪，回報遠勝過滙控C輪。&#13;<br> 技術上，和黃的5、10及20日線交纏在73.40-73.70元水平，成為短線阻力區，暫時將和黃壓在72-73.40元水平，未突破前，近72元可買C輪博反彈，升近73.40受阻食胡。假如突破73.70元，波動區上移至73.70-76元。&#13;<br> 趙飛雲</p></body></html>