<html><header><meta charset="utf-8"><title>1,670萬色玩上QVGAVS3新一代Sharp芒王</title></header><body><h1>1,670萬色玩上QVGAVS3新一代Sharp芒王</h1><p>啱啱上個月，Panasonic先喺新加坡《CommuniAsia2005》展示其1,670萬色嘅VS系列，點知未到8月就已經登陸本港，真係快手！講起靚芒，好多人都以為只有SHARPSX813畫面先至最滑溜，其實，VS3屬第一款同時具備1,670萬色及QVGA解像度嘅GSM手機，講數據佢先最勁！加埋最新內置嘅SEGA遊戲名作《SonicTheHedgehog》，不論畫面質素、動作流暢度均媲美電視遊戲，用佢打機兼睇片，都咪話唔爽！&#13;<br>記者：陳國輝&#13;<br>攝影：伍慶泉	&#13;<br>ImageGirl：Chrissie（Salvador）&#13;<br></p><p>玩靚芒，條件不外乎畫面細緻、色彩豐富，最好尺寸愈大愈好！VS3比上一代X系列最唔同嘅地方，就係內置屏幕由6萬5千色提升為1,670萬色，解像度由176×208進化成240×320（QVGA），表面數據夠勁之餘，實際畫面質素亦都細膩同滑溜咗；至於亮度方面，VS3嘅屏幕由200cd/m2提升為300cd/m2，就算喺日光猛烈環境，你一樣可以調校屏幕光亮值，令自己睇得舒服啲！</p><p>薄身機蓋一㩒揭起</p><p>所謂「VS」，其實意思就係VisualSlim咁解。究竟佢「睇落」係咪咁薄呢？呢樣就要見仁見智。因為佢同現時僅13.9mm嘅MOTOROLAV3比較，始終重有段距離，不過，VS3唔單止號稱夠薄，而且機側功能鍵重好多，以17.2mm嘅厚度嚟講，已經算好勁！較值得留意，VS3保留X系列嘅一按式自動揭蓋掣，單手就開到蓋，傾電話梗係容易啲啦！快門掣、變焦鍵以及紅外線都喺晒機身右排，影完相即「過」畀朋友，都係好簡單嘅事！</p><p>加入微距拍攝模式</p><p>新系列裏面，機面均配置130萬像素CMOS鏡頭，還新加入微距拍攝模式，只要將手指放喺鏡頭環上一推，即可啟動近距離拍攝功能，用嚟影體積較細嘅景物，效果都算唔錯；而且，影相功能都幾多，例如有15張連環快拍，只需兩秒就完成；當影完相之後重可以再繼續編輯，加框、局部放大等任由發揮；能拍攝一分鐘有聲短片，支援4種唔同特效，玩味甚濃！只可惜機身不設補光燈及外屏幕，要影夜景或玩自拍嘅時候，自然有啲難度。</p><p>PanasonicVS3Profile</p><p>制式：GSM900/1800/1900&#13;<br> 體積：96×46×17.6mm&#13;<br> 重量：102g&#13;<br> 屏幕：1,670萬色QVGA彩芒&#13;<br> 通話時間：120-360分鐘&#13;<br> 備用時間：150-370小時&#13;<br> 主要功能：&#13;<br> 130萬像素鏡頭、支援微距拍攝、內置補光燈、一按自動揭蓋功能、可更換面板、MP3鈴聲、內置《SONIC》及《3D足球》遊戲、自製Menu圖像&#13;<br> </p><p>少女簡化版VS2　</p><p>功能與VS3如出一轍，影相、聽歌都做到，但為求加強流線型嘅感覺，機面弧度比較大，手感亦舒適過VS3；但從另一角度睇，VS2卻犧牲咗厚度，佢比VS3厚咗1mm，同時不設X-ChangeableCover更換面板功能。暫時只有銀色，而稍後將推出勁少女味嘅粉紅色版本，據聞全港限量發售不超過二百部，真係夠晒矜貴！&#13;<br> &#13;<br> Profile&#13;<br> 1,670萬色、130萬像素鏡頭、4倍變焦、微距拍攝、15張連拍、JAVA、紅外線</p><p>手機場Sales/玩家點睇</p><p>究竟1,670萬色嘅QVGA彩芒吸引力有幾大？記者曾向深水埗鴨寮街同旺角先達等手機場嘅Sales、用家分別進行訪問，聽吓佢哋嘅專業意見。</p><p>同SHARPSX813有得揮</p><p>SalesTommy&#13;<br> 論畫面細緻程度，SV3同SHARPSX813嘅CGSilicon真係有得揮，但係個芒咁光，如果經常長開嘅話，一定會好嘥電。</p><p>內置遊戲好正</p><p>玩家Aries&#13;<br> 以前我用過N-Gage打機兼當電話，如果有得揀我都想試用VS3，因為我鍾意玩《超音鼠》，而且個芒好靚，不過得2.2吋略嫌細咗。</p><p>唔係好識分</p><p>玩家Mandy&#13;<br> 26萬色同1,670萬色嘅彩芒我真係唔識分，但係如果解像度有唔同，影相嗰陣就會有明顯嘅『狗牙』差別。</p><p>MoshiMoshi（26289191）&#13;<br> 地址：旺角先達廣場地下G73號舖</p></body></html>