<html><header><meta charset="utf-8"><title>禮拜日落商場冧爹哋</title></header><body><h1>禮拜日落商場冧爹哋</h1><p>今個禮拜日係父親節，好多商場有優惠或活動。&#13;<br> 長和系紅磡黃埔新天地，搞「回敬至愛多寶爸爸」，揸車去到，會按仔女數目送最多三粒鐘免費泊車，碌卡購物滿八百，免費洗車。&#13;<br> 香港仔商場就有「爸爸免費唱K」優惠，消費滿四百，有一百蚊卡拉OK現金券。&#13;<br> 九倉銅鑼灣時代廣場，周日有二百對父子同父女兵，用圖畫或文字，畫寫五十幾件巨型組件，再砌出十六呎高巨型機械人，身上刻住「ILoveDad」，爹哋肯定好冧。&#13;<br> 新地多個商場有嘢搞，主打係大埔超城，有「新地至潮爸爸Day」，考驗兩代合拍同合作性。消費滿三千，可換iPodShuffle。&#13;<br> 南豐將軍澳廣場，就請嚟嘉賓麥長青同張美妮，主持「超能爸爸大比拼」，冠軍有五千蚊獎品。&#13;<br> 另外，信和屯門市廣場搵嚟藝人苗僑偉伉儷做嘉賓，現場有百人耍太極。</p></body></html>