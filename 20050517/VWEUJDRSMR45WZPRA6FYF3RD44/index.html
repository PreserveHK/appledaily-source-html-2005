<html><header><meta charset="utf-8"><title>50萬夜鬼搶硬5.20上市《創世紀》大結局</title></header><body><h1>50萬夜鬼搶硬5.20上市《創世紀》大結局</h1><p>收視激升的《創世紀》二月重播以來，調查指數全港50萬人追看，更打低亞視黃金時段最高收視！無綫破格為重播劇在黃金時段賣廣告，夜鬼們亦全力翻煲，為咗第朝同其他人交流劇情進展。最爆係連十八、廿二的年輕人都係Fans，網上討論區激變劇情討論區，大家對揹足百集的葉榮添又愛又恨，令撈家（羅嘉良）再次成為老中青偶像！&#13;<br>&#13;<br>記者：邵超　攝影：梁細權&#13;<br>模特兒：Phoebe</p><p>影視店VCD一入即清</p><p>《創世紀》效應強勁，BT友瘋狂Download冇王管，但原來幫襯正版VCD者更加癲！龍頭指標旺角廣視、銅鑼灣節拍連鎖影碟店，自二月尾開始賣出的《創世紀》VCD不計其數。廣視店長話，每兩日就賣出雙位數字的VCD，要不斷返貨。節拍店員Sam說：「近兩三個月Keep住係咁返，每次七至八隻，唔使兩星期又賣晒！」記者向發行商現代音像查詢，發言人Agnes都話無諗過賣斷市，相信是電視劇效應，而《創世紀》大結局Boxset就於5月20日推出！</p><p>羅嘉良：&#13;<br>近排有人叫我「葉榮添」</p><p>羅嘉良話：「無諗過套劇咁Hit，出到街有後生仔叫我葉榮添，餐廳啲人又會追問劇情。未敢講呢套係自己最滿意演出，但好開心！自己有時間喺屋企就會追睇，感覺好好，當係溫故知新。」除咗近排改名叫阿添，娛樂版話近一個月撈家狂接內地廣告，勁袋三百萬！</p><p>蔡少芬：&#13;<br>睇番好肉酸！</p><p>「呢排好多朋友追問劇情！我識得有個老闆娘追開套劇，重專登畀員工每日遲15分鐘返工，唔睇嘅人就要準時返工。我自己睇番在廣州跳豔舞嗰段覺得好肉酸，𠵱家跳一定好睇好多。」&#13;<br> &#13;<br> 監製戚其義：&#13;<br> 唔係好記得囉！&#13;<br> 「咁耐嘅嘢唔係好記得，總之個個演員都好，套劇好長，觀眾可以慢慢追。」</p><p>陳錦鴻：&#13;<br>茶客同我傾劇情</p><p>「啲茶客成日捉住我傾劇情，我死嗰集都要特登拉埋我睇。套劇其實幾深，Miss一集就唔知講乜，套劇擺黃金檔期無人有時間細心諗點解我由忠咁快變奸，𠵱家深夜播反而可以集中精神睇，啲人就睇出戲味。」</p><p>無綫廣告價即升20%</p><p>睇無綫替《創世紀》在黃金時段賣廣告，就知呢套重播劇有價有市。市場及營業部總監梁健華回覆，過去深宵劇收視約3?點，《創世紀》有6?點，勁升一倍。由於廣告時段有限，多咗廣告客戶爭，所以廣告費比平時增加20%。</p><p>學者解構：&#13;<br>因為葉榮添代表香港人</p><p>現時不同界別的人都狂追《創世紀》，理大應用社會科學系副教授何國良分析如下：&#13;<br> 1.70集的《大長今》將好耐唔睇電視劇的觀眾拉返嚟，令他們有番追劇的趣味，《創世紀》有成一百集更加啱潮流。&#13;<br> 2.以前啲卡士同製作好有Energy，個個角色對生活有火，劇力好吸引，翻諗好似有啲嘢喎，呢種感覺真係久違了！&#13;<br> 3.香港人暗啞底認同醒目仔，後生仔對於劇中刀仔鋸大樹，挑戰巨人、大企業抱有憧憬，所以好多十八、廿二後生仔睇。&#13;<br> 4.葉榮添是典型香港人，為求成功不擇手段，不忠不奸，做嘢一定要「Cher」到盡，要所有人幫他，衰咗至知家人、朋友的重要。觀眾想個天收佢，但又唔覺得佢衰到要死，呢種矛盾最引到人追睇。&#13;<br> 5.將主角放喺兩難處境，由《家變》、《狂潮》已經係呢條Formula，呢啲係香港電視劇文化。</p><p>CD已斷貨！</p><p>差啲唔記得羅嘉良識唱歌，近排睇番《創世紀》，又覺得主題曲及插曲《准我留下》、《天地有情》好有Feel。不過去到尖沙嘴HMV想搵番呢隻《羅嘉良創世紀》，偶然豎耳聽到隔籬一對拖友都係同道中人，可惜過咗五年已經斷晒貨。當年雙CD+VCD夾埋50首歌都係賣$48，雅虎香港拍賣網站有人叫價$150，唔知出品商會唔會乘勢再次發行？</p><p>《創世紀》TalkingPoint</p><p>葉榮添對Helen太衰，但想彌補又返唔到轉頭的感覺好動人！</p><p>文彪死咗，阿添和自強繼續起起跌跌，觀眾好想知佢哋的收場。</p><p>好多人同情張自力，他報仇的勁喪程度癲過阿添，係可憐的奸角！</p><p>夜鬼講場</p><p>Phoebe（城大學生）&#13;<br> 「朋友住Hall，夜晚一齊煲《創世紀》。葉榮添性格好吸引，但唔覺羅嘉良靚仔。」</p><p>Katy（LowBClubSales）&#13;<br> 「一收工返屋企就煲，入面無個演員特別鍾意，但劇情真係好緊湊、好刺激。羅嘉良做葉榮添做得好出，好吸引！」</p><p>Miyuki（巨集物坊Sales）&#13;<br> 「由十幾集開始追，葉榮添似奸又似忠，好嬲佢害死穎欣。唔鍾意個角色，但又覺得佢身不由己。」</p><p>Heidi（酒店公關）&#13;<br> 「朋友都有返炒嚟睇，放工返到屋企Settledown啱啱好開場。個個都做得好好，有戲味，好想片尾播預告。」</p><p>阿輝（Sales）&#13;<br> 「間中追，嗰個時段無嘢做，𠵱家無咁大製作，當係歷史劇咁睇！一百集唔記得晒劇情，惟有當新戲咁睇。」</p></body></html>