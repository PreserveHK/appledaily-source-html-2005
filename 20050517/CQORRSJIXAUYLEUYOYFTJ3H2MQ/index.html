<html><header><meta charset="utf-8"><title>快樂煮教：芒果＋牛肉＋欖仁面色紅潤胃口好</title></header><body><h1>快樂煮教：芒果＋牛肉＋欖仁面色紅潤胃口好</h1><p>韓劇《大長今》掀起了一片韓國料理熱潮外，劇中的御膳亦提醒大家醫食同源的道理。原來藥膳也不可亂食，因為各種食材的配搭和療效因人而異。今次介紹的兩個菜式，既適合一般男女補身健體，簡單易做，進補話咁易。&#13;<br>&#13;<br>記者：陳冰麗　攝影：林栢鈞&#13;<br>示範：煤氣烹飪中心導師Pauline　電話：25761535&#13;<br>地址：銅鑼灣禮頓道77號禮頓中心地庫&#13;<br>鳴謝：香港中醫藥膳專業學會首席會長鄧紹註冊中醫&#13;<br>基督教聯合那打素社康服務註冊營養師馬騏</p><p>試食男士養生菜</p><p>淮山平時煲湯都唔會食，炒過又即管試吓，粉粉地又唔錯，唔講都唔知有補腎作用，食多件先。</p><p>人人撐牛牛</p><p>Carmen撐&#13;<br> 芒果炒牛肉，好新鮮配搭，食咗臉色紅潤啲，啱我啦！</p><p>Pauline撐&#13;<br> 牛肉當然有益，但要選用牛柳炒會較腍滑，還須逆紋切才不會韌，醃時加油更滑身。</p><p>中醫鄧紹撐&#13;<br> 牛肉有補血功效，女士要臉色紅潤宜多吃，而且牛肉四季皆宜食用。配以葱、蒜去炒，有助增加色香味，加芒果則可增進食慾。</p><p>營養師馬騏撐&#13;<br> 牛肉含豐富鐵質，鐵質是身體製造血色素的主要材料，故能補血。芒果含豐富維他命C，有助身體吸收鐵質，與牛肉為最佳配搭。</p><p>女士益補&#13;<br>芒果炒牛肉</p><p>構思藥膳　難度最高&#13;<br> 「藥膳同源！人要食嘢至可以吸收營養，加入有食療功效嘅食材可補不足。」註冊中醫鄧紹認為，藥膳，要做到既美味可口，又有助強壯身體各個部位，是最高境界！&#13;<br> 要設計一款美味可口的藥膳，原來一點也不簡單。負責示範兩款藥膳的煤氣烹飪中心導師Pauline指出：「構思藥膳最難度高，既要考慮材料能否互相配合，又要顧及賣相是否夠吸引。」很多人以為冬天才要進補，其實，補益無分冬夏，只是夏天較熱，食療以清涼散熱為主。</p><p>有料到&#13;<br> 牛肉　250克&#13;<br> 蒜頭　3粒&#13;<br> 葱白　3條&#13;<br> 芒果　1個&#13;<br> 欖仁　40克&#13;<br> &#13;<br> 調味料&#13;<br> 水　2湯匙&#13;<br> 梳打粉　2茶匙&#13;<br> 糖　2茶匙&#13;<br> 蛋白　1茶匙&#13;<br> 生粉　1茶匙&#13;<br> 生抽　3/4湯匙&#13;<br> 胡椒粉、麻油　各少許&#13;<br> 油　1湯匙（後下）</p><p>食材大起底</p><p>牛肉：味甘，性平。補脾胃、益氣血、強筋骨。&#13;<br> 芒果：味甘酸。益胃、解渴、止嘔、利尿。&#13;<br> 欖仁：味甘，性平。補腎。&#13;<br> &#13;<br> 芡汁&#13;<br> 水　2湯匙&#13;<br> 生粉　2茶匙&#13;<br> 糖　1茶匙&#13;<br> 生抽　1茶匙</p><p>跟住做</p><p>1.把油燒熱後，加入欖仁略泡一會，即取起，隔油備用。&#13;<br> 2.牛肉切薄片，拌入調味料，醃半小時後才拌1湯匙油。蒜頭切片，葱切段，芒果去皮後切成厚塊。&#13;<br> 再用少許油把牛肉炒至八成熟，然後加入蒜片及葱白，灒少許酒。&#13;<br> 3.最後加入芒果塊及芡汁略炒盛碟，撒上欖仁同食。</p><p>男士養生&#13;<br>淮山腰果白果炒蝦仁</p><p>煮教金句：「蝦仁要爽口，記得啤水；唔想炒過老，可先泡油，縮短炒的時間；但炸果仁，凍油落，慢火炸，果仁才鬆脆。」&#13;<br> &#13;<br> 有料到&#13;<br> 淮山　80克&#13;<br> 白果　12粒&#13;<br> 腰果　80克&#13;<br> 新鮮中蝦　250克&#13;<br> 生薑　2片&#13;<br> &#13;<br> 調味料&#13;<br> 鹽　2茶匙&#13;<br> 糖　2茶匙&#13;<br> 蛋白　1茶匙&#13;<br> 生粉　1茶匙&#13;<br> 胡椒粉、麻油　各少許&#13;<br> &#13;<br> 芡汁&#13;<br> 水　1湯匙&#13;<br> 鹽及糖　少許&#13;<br> 生粉　2茶匙</p><p>食材大起底</p><p>1.蝦：味甘，性溫。補氣健胃、暖腎壯陽。&#13;<br> 2.淮山：味甘，性平。補肺益腎、健脾止瀉、益精補氣。&#13;<br> 3.腰果：味甘，性平。預防動脈硬化、心血管疾病、容易疲勞、高血脂症。&#13;<br> 4.白果：味甘澀，性平，有毒。斂肺定喘、清除燥熱。</p><p>擦擦身變爽蝦仁</p><p>買回來的蝦必須新鮮，去殼開背後取出蝦腸，再以少許鹽及生粉輕擦蝦身。然後啤水至蝦仁爽身沒有潺。若想蝦更爽口，拌入調味料後，放入雪櫃醃約1小時。</p><p>跟住做</p><p>1.淮山先煮半小時，再熄火焗多半小時，瀝乾水待用。白果則煮約5分鐘至可食用程度，備用。&#13;<br> 2.將腰果放滾水內略拖水，取出瀝乾後，放入凍油內，以慢火炸至金黃香脆，取出待凍。&#13;<br> 3.鑊內燒熱半公升油，熄火，加入蝦仁拌炒一會，即取出隔油。&#13;<br> 4.以2湯匙油爆香薑片，加入蝦仁，快手炒透，即加入其餘材料，埋芡汁即成。</p><p>「果」真有益？</p><p>鄧紹中醫師：多食白果會中毒&#13;<br> 「要直接吸收淮山的食療功效，最好煲湯後連渣同食，若嫌煲過湯無味，以炒食最理想，配合腰果白果炒蝦仁，有健脾、補腎、壯陽功效，較適合男士食用，但一日不能食多於15粒，否則會中毒。」&#13;<br> 馬騏營養師：腰果防心臟病&#13;<br> 「腰果含葉酸、鉀質及單元不飽和脂肪酸，能維護血管健康、預防心臟病。白果則含植物元素，有利腦部健康。蝦仁提供優質蛋白質，男女老少都啱。」</p></body></html>