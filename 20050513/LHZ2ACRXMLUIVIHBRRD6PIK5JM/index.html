<html><header><meta charset="utf-8"><title>　　水魚股東舉牌質問小超人 - 李八方</title></header><body><h1>　　水魚股東舉牌質問小超人 - 李八方</h1><p>長江生命科技噚日搞股東大會，佢哋現時股價比起招股價跌咗一半，小股東化悲憤為力量，係咁質問長科管理層，呢班苦主「接受唔到𠵱家個股價」、「唔明啲管理層點解會滿意公司表現」、「連電盈都講到幾時派息，點解呢間唔得」……同埋李超人捐咗十億畀港大，點解唔回購股份幫吓佢哋？&#13;<br> 最好睇嘅都重係台下一幕：有位小股東「水魚」先生即場舉牌，問阿李（澤鉅）生隻股「愈潛愈深，夠氣浮返水面嗎？」，李生點答？當然係唔睬你啦。&#13;<br> 由於小超人李澤鉅因病失聲，佢舅父甘慶林同埋另一名董事葉德銓負責接招，甘生話，所有小股東意見，佢哋都會認真考慮（小股東話即係冇答過），小股東應該畀啲時間佢哋，而葉生重勁，佢話小股東成日以為管理層可以影響到股價……總之一切"Timetotell"而下晝開到聲嘅小超人，回應長科苦主訴求時就話，公司走勢好好，總之路遙知馬力……&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>