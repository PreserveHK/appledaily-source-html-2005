<html><header><meta charset="utf-8"><title>爆機狂迷：<br>通宵排隊為買PSPFans:行貨靠得住！</title></header><body><h1>爆機狂迷：<br>通宵排隊為買PSPFans:行貨靠得住！</h1><p>捱咗差唔多半年水機，香港行貨版PSP終於喺噚日（12/5）亮麗登場！昨日「海港城首賣日」，SCEH為隆重其事，Cosplay、勁歌熱舞，再加潮爆CK泳衣、內衣「花生騷」，令行貨PSP熱潮炸爆表；不過更「熱」嘅，係香港機迷嘅熱心；三日前視察環境，凌晨已出現排隊人龍！點解咁辛苦都要「等」行貨？個個好齊心講一句，靠得住！&#13;<br>&#13;<br>記者：朱崇德&#13;<br>攝影：楊錦文、朱崇德</p><p>行貨PSP未見街，早已經係新聞多多；4月12日網上優先接受預訂，齊版豪裝PSPValuePack超筍價$1,980，首晚已有如蜜蜂圍蜜糖，引嚟4,000人上網訂購，卒之拉冧埋Server！如果你都係訂唔到貨嘅一群，喺度要講句唔好意思，今次首賣香港來貨極少，特別撥出嘅300部「排隊機」，一日間已俾人搶晒！下一水「行機」預計6月中會到，數量暫時唔知，估計有可能成為第二輪搶機潮！</p><p>難以保證零死點</p><p>水貨PSP約半年前抵港，最高位炒過上五千幾蚊，自行貨PSP上月公布後，價錢就鎖定在$1,980，當中配件包括PSP主機、交流電轉換器、電池組、32MBMSDuo、線控耳機、吊帶、收藏包以及擦布等，基本上比日本售賣嘅水貨版本多咗一塊抹機擦布同啱香港用嘅火牛。&#13;<br> 據行內人稱，今次首批到港PSP，估計數量約為4,000部（第二批6月到港），至於大家最關心嘅「死點退機問題」，據官方透露：「零死點保證相信就冇可能，就算保證二、三粒死點，以咁先進嘅IT產品嚟講，可能都好困難！至於幾多點先可以換機，應該會按情況，如果真係多到難以令人接受，都會換機！」不過最重要嘅，當然係有行貨嘅一年保養保障，只要係非人為性破壞，都會接受維修！另外，據銷售行貨PSP的PartnerShops人士透露，直至現在，對幾多死點換機都未有明確界定，一般情況下，買機人士如果對PSP質素有問題，都盡可能俾佢換「第二部」試吓，如果都一樣有問題，可以再等6月第二批貨到港時再作更換。不過大家亦唔使太擔心，縱觀身邊咁多有PSP嘅人士透露，有冇死點根本唔覺眼，大家毋須咁介懷死點嘅問題嘅。</p><p>PSP首賣日有嘢送</p><p>首賣日優惠真係特別多，一般情況下出行貨PSP，都可以從PSP掛頸繩、PSP手帶及UMD袋三擇其一，首賣日最先買到機（連Game）嘅人士，基本可以三樣攞晒返屋企，而且重額外加送SonyShop$100現金購物券一張！</p><p>分辨行、水貨PSP</p><p>至於大家另一關住點「PSP行、水貨之分」，簡單講非SCEHPartnerShops銷售的PSP主機，基本都係水貨！其他分辨方法還有香港行貨型號為PSP-1006K（水貨PSP-1000）、盒面語言為中英文（水貨日文），不過最重要係行貨盒背會有一張紫色中英文保養標貼，佢可以提供到香港新力免費一年保養服務，而呢個亦係行貨最大優勢。&#13;<br> 行貨PSP-1006K主機，暫時都係使用英文或日文介面，不過香港SCEH承諾盡快提供Firmware升級服務，令介面可以對應番中文顯示！至於遊戲方面，水貨價格感覺比較飄忽，行貨遊戲基本定價$299，而且據知絕大多數遊戲，都內附有詳盡中文說明書，相對於行貨PS2嘅遊戲，感覺係更加體貼。</p><p>同步推出遊戲</p><p>讚：FIFASoccer&#13;<br> MVPBaseball&#13;<br> 讚：RIDGERACERS&#13;<br> NEEDFORSPEED&#13;<br> UNDERGROUNDRIVERS&#13;<br> ARMOREDCORE&#13;<br> FORMULAFRONT&#13;<br> 讚：真‧三國無雙&#13;<br> METALGEARACID&#13;<br> NBAStreetShowdow&#13;<br> 讚：麻雀格鬥俱樂部&#13;<br> 永恆傳奇（TOE）&#13;<br> 讚：全民高爾夫PORTABLE&#13;<br> 捉猴啦P！&#13;<br> 泡泡龍Pocket&#13;<br> &#13;<br> SonyShop　查詢熱線：23452966</p><p>出機配件推介</p><p>以現在PSP出機行情，出機時最多人買就係同個大芒有關嘅配件，首選係顯示屏保護貼同機套；出面成街都係呢啲第三廠商Products，邊件好？留意以下專業推介！</p><p>HORI絨袋至平全包圍</p><p>現時最多人買就係HORI呢隻絨袋，全機大包圍，又有多色選擇，最重要係抵玩！&#13;<br> $70（a）</p><p>PORTER機袋富貴潮人&#13;<br></p><p>現時Game場做緊$1,080，出名處係日本周圍都缺貨，連潮流指標嘅代官山都缺貨！&#13;<br> $1,080（a）</p><p>PDALook真皮套&#13;<br></p><p>全真皮日本製，相當貴氣。場內人稱佢為PDA套，穩陣處係用兩粒螺絲修落機身。&#13;<br> $230（a）</p><p>icombi藍芽無線耳筒</p><p>AV場新返一款藍芽耳筒，只要駁上PSP，就可以無線傳輸雙聲道音效，使用時間12個鐘。&#13;<br> $1,678（b）</p><p>最薄最透光保護貼&#13;<br></p><p>最近新返全日製BeeBu專用保護貼，號稱市面上最薄身，好處當然係透光度極高，唔會影響屏幕嘅畫質，據知Game場內好多Sales「自家用」機都係揀佢！&#13;<br> $88（a）</p><p>$1,080平買1GBMSDuo</p><p>跟機得32MBMSDuo點夠使？最近腦場嘅Sandisk1GBMSDuo做緊特價，值得考慮。&#13;<br> $1,080（c）</p><p>UMD全包盒</p><p>坊間有呢隻UMD專用硬膠盒，一Set三個，全包圍安全感十足。&#13;<br> $60（a）</p><p>老牌PDA廠保護貼&#13;<br></p><p>A.R.M.係PDA保護貼嘅老牌大廠，出品以夠韌防刮花聞名，而且做得好薄身，透光率相當高。&#13;<br> $100（a）</p><p>配件售賣點：</p><p>（a）DreamStore（25753285）&#13;<br> 地址：灣仔道188號東方188商場256舖&#13;<br> &#13;<br> （b）JCSHOP（31022783）&#13;<br> 地址：銅鑼灣時代廣場8樓833舖&#13;<br> &#13;<br> （c）DCPower（23846698）&#13;<br> 地址：旺角星際城市2樓201號</p><p>同場加映PSP時裝Show</p><p>為推高行貨PSP售賣氣勢，同日除咗搞首賣日人龍外，SCEH亦喺海港城商場內搞咗個PSP時裝Show，以勁歌熱舞同無敵靚女同傳媒打招呼！</p></body></html>