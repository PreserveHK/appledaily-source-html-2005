<html><header><meta charset="utf-8"><title>爆機狂迷：洛杉機搶先直擊<br>新力微軟鬥谷HDTVPS3支援1080p先勝一仗</title></header><body><h1>爆機狂迷：洛杉機搶先直擊<br>新力微軟鬥谷HDTVPS3支援1080p先勝一仗</h1><p>可算係最大型GameShow嘅E3，絕對係兵家必爭之地；上年有NDS大戰PSP，今年重厲害，三大勢力事前已張揚有新主機睇，包括SONYPS3、任天堂Revolution及微軟XBOX360均會正式曝光，而PS3及XBOX360更喺開Show前舉行發布會，鬥快公布旗下新機，重不約而同咁力谷HDTV制式，實行打機之餘踩埋影音嗰瓣，齋睇硬件規格，PS3明顯高一班，可算先勝一仗！&#13;<br>&#13;<br>記者、攝影：許福合</p><p>與Microsoft相比，SCE新主機PS3於發布會前，外界所得消息唔多，唔似得XBOX360有意無意咁一早喺網上盛傳，PS3對傳媒來講，震撼力自然更大，加上發布會時間又比Microsoft定得早，感覺上已經食咗頭淡湯。發布會於L.A.SonyPictureStudio舉行，SCE巨頭雲集製造聲勢，更由PlayStation之父全程介紹PS3功能同特點。</p><p>沿用橫直設計</p><p>PS3外形上其實無革命性改變，仍然係橫直任放嘅設計，現場所見一共放咗三款唔同顏色PS3，包括黑、白同銀色，暫時未知道當中有冇包括特別版本，不過奇怪係黑機就配上個銀色手掣，有啲似XBOX嗰隻，十分之唔襯。PS3打橫放嘅時候，重好似影碟機咁款，加上支援HDTV同HDMI介面，更可以見到PS3並唔滿足成為一部遊戲機咁簡單。PS3幾個重點功能包括可使用Blue-ray光碟，可直接讀取MSDuo同SD記憶卡，內置Gigabit網絡、802.11b/g及藍芽，可接駁PSP或最多7個嘅藍芽手掣，一大班人玩都得。&#13;<br> &#13;<br> PS3PROFILE&#13;<br> Cell處理器：3.2GHz（PowerPC-baseCore）&#13;<br> 影像處理器：RSX&#13;<br> 光碟機：CD、DVD、BD&#13;<br> 擴充介面：USB2.0×6、WiFib/g、Bluetooth、Ethernet、2.5"硬碟插槽、光纖&#13;<br> 記憶卡介面：MSDuo、SD/Mini、CFI/II&#13;<br> 特別功能：支援1,080pHDTV、SACD音樂碟、HDMI數碼影音插頭、向下兼容舊有PS、PS2遊戲</p><p>倫敦街頭即時運算&#13;<br>nVIDIA力撐驚人影像</p><p>新世代機大戰，未睇軟件陣容，先鬥吓硬件規格；今次SONY除咗拉攏記憶體強人RAMBUS開發超高速嘅XDR記憶體外，重拉攏埋視像晶片大哥nVIDIA，開發名為RSX嘅超級影像晶片，處理速度為550MHz（XBOX360為500MHz），除支援1080p真正HDTV制式外，其浮點運算更達1.8TFLOPS，比XBOX360嘅1TFLOPS強勁八成！難怪SONY喺會上強調浮點運算嘅比較。&#13;<br> 現場中亦有播放PS3實時影像處理能力嘅影片，除咗播放超高解像度嘅1080p影片示範外，重有多邊形實時運算嘅CG，其中一幕浴缸浸鴨仔就令人有深刻印象，鴨仔嘅邊位做得渾圓，完全唔覺有鋸齒，而且為數近百隻，足證PS3嘅強勁處理能力！</p><p>1080p真正HDTV</p><p>1080i已經唔係咩新鮮事物，由XBOX到好多牌子DVD機已經支援，數字1080解作水平解像度，當然數字愈高畫面就愈細緻。如XBOX360就表明支援1080i嘅HDTV制式，不過要留意係跟尾個「i」字，意思係隔行掃描，比行「P」嘅逐行掃描稍有不及，市面上行「P」制式嘅影音裝置大多最高只有720p，PS3行到1080p真正HDTV，以同一遊戲或影碟計，其影像肯定出色得多，加上SONY強大影碟陣容支援，呢方面毫無疑問有極大優勢！</p><p>注目遊戲公布：</p><p>《FFXII》&#13;<br> 超級大作《FinalFantasyXII》，一再延期，今次更改為於PS3上推出，Fans又要等多一年喇。</p><p>《機動戰士Gundam》&#13;<br> BANDAI雖然每次都係出高達，不過每次都成為話題作，即使上到PS3，仍然以高達擔大旗。</p><p>《KillZone》&#13;<br> XBOX要日本化，PS3遊戲亦開始更多元化，以往PS2第一身射擊效果普通，憑PS3機能，呢款《KillZone》就有唔錯效果。</p></body></html>