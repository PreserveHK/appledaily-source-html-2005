<html><header><meta charset="utf-8"><title>　　地鐵老臣祁輝年底退休返歐洲 - 李八方</title></header><body><h1>　　地鐵老臣祁輝年底退休返歐洲 - 李八方</h1><p>呢輪都陸續有人話退休，滙豐大班艾爾敦聽日會召開離任記者會，噚日另一藍籌公司地鐵，又有高層辭官歸故里，就係車務及業務發展常務總監祁輝，佢會喺今年底正式退休。副車務總監麥國琛就會出任署理車務總監。&#13;<br> 嚟自蘇格蘭嘅祁輝現年五十七歲，佢話退休後會移居歐洲，以便有較多時間同家人共聚，但近排地鐵猛話要發展歐洲業務，所以佢都留有尾巴，話將來會因應地鐵的業務發展需要，為公司繼續提供意見及支援。&#13;<br> 祁輝其實出身鐵路訊號工程師，早於七七年八月加入地鐵，當時地鐵都重未通車，所以佢算係仍然留低服務嘅開國功臣，眨吓眼就二十幾年，見盡地鐵滄海桑田。今次佢話退休，呢啲老臣子真係買少見少。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>