<html><header><meta charset="utf-8"><title>數碼影音：<br>iAUDIOX5鋼片PMP隨街開片</title></header><body><h1>數碼影音：<br>iAUDIOX5鋼片PMP隨街開片</h1><p>最近有唔少新PMP推出，不過似乎都係走「大」方向設計，雖然大機可以容納一個大尺寸巨芒，但就放棄咗PMP流動睇片特質，拎住喺手睇一套戲，真係隨時連手都痹！韓國iAUDIO最新推出了一部極纖巧PMP——X5，機身只有手掌般大，而個芒就仍然Keep住1.8"，加埋一個超薄金屬機身，正正喺功能同流動性之間嘅最佳平衡，拎住出街隨時都可以開片！&#13;<br>&#13;<br>記者：許福合　&#13;<br>攝影：梁世權&#13;<br>ImageGirl：Mandy</p><p>𠵱家巿面雖然有唔少PMP產品，不過質素同價錢差距都好大，平價貨可以連芒同硬碟都唔包，貴價機用上大芒之餘，重另加上好多其他功能，直頭變作一部Notebook咁Sell，不過試問誰會用6、7千去買部外表Notebook，而內涵PMP嘅機種呢？X5優點所在，正係專攻PMP嘅重點功能，兼且保留筆者認為最重要嘅流動性，加埋一個合理價錢，值得推介！</p><p>厚度僅如AA電</p><p>韓國iAUDIO出嘅數碼影音產品，外形一向都幾討好，即使去到極重視產品外觀嘅日本巿場，到電器街走一轉，iAUDIO產品仍可佔有一定位置！而呢部最新到港X5，最吸引人自然要數個靚靚機身，炭黑色外殼，本身已經好有品味，而且與同級PMP相比，更係超薄，大約只有AA電芯嘅厚度，即使插入緊身牛仔褲，都唔會覺得頂住！&#13;<br> 個薄機身更係落足料，全金屬，夠晒硬淨，淨係唔怕刮花都已經攞晒滿分！至於講到操作，更係值得一讚，機身上嘅十字掣，本身就係已經係一個全能掣，所有功能都可單「指」操作，而且為求方便，機身旁更另配搭一個播放快速鍵，按下立即就可以開片，簡單又直接！</p><p>X5重點功能</p><p>26萬色TFT靚芒</p><p>X5另一個吸引之處係個芒夠靚，講大小雖然唔係最大，不過質素就絕對係上上之選，26萬色TFT，解像度為160×128，以一個1.8吋芒嚟講，已經可以有極高水準畫面，播片規格主要支援MPEG4，以一個20GB容量來講，要放3、4套電影絕對無問題，睇片時會自動自覺以全畫面播放，畫面底下還會出現自動隱藏操作列，用起上嚟好有電腦Feel！&#13;<br> 論播片質素，因為配合靚芒，畫面唔差，筆者以自製影片試睇，發覺好順暢。另外，X5可能主攻室外使用，所以全機都搵唔到喇叭，無論聽歌或睇戲，都要自備耳筒，呢度要敬請用家留意，使用耳筒前最好先檢查音量，因為此機音量相當充足，免得一開機就嚇一跳！</p><p>《秀才遇著兵》試片室</p><p>近排套《秀才遇著兵》愈睇愈過癮，有時Miss一集，用X5就可隨時睇番，筆者預備一段片段試播，流暢度好令人滿意，不過提議各位製作MPEG4時，最好先調節埋解像度，既可令Size大幅縮小，又可令X5播得更輕鬆。</p><p>Profile</p><p>容量：20GB/30GB&#13;<br> LCD：1.8吋&#13;<br> 播放格式：MPEG4/MP3/WMA/WAV/JPG&#13;<br> 電源：內置鋰電&#13;<br> 介面：USB2.0&#13;<br> 體積：103.7×60.8×14.3mm&#13;<br> 重量：145g&#13;<br> $2,540（20GB）&#13;<br> $3,040（30GB）&#13;<br> &#13;<br> AGrade（23609911）&#13;<br> 地址：深水埗黃金商場地庫62A舖</p></body></html>