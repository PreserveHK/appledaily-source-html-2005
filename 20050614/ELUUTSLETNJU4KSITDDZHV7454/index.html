<html><header><meta charset="utf-8"><title>在中國打官司 - 左丁山</title></header><body><h1>在中國打官司 - 左丁山</h1><p>香港大學校友為拯救程翔，發表聯署聲明，有人認為高調，反而不美，因為中國愛面子，吃軟不吃硬，低調低聲下氣上京求情，可能效果重好。此乃下策也，《蘋果》張華（六月九日）嘅意見十分中肯，既然低調高調都冇法子即刻救出程翔，不如高調啲，等世人警惕吓，免重蹈覆轍啦。呢啲事件上，低調就係講人治、求關係；高調就係法治，公開講道理、法律、公開審判。中國人之無法治，原因之一就係過份低調。</p><p>食飯之時，講起程翔，外滙Ｇ話睇到一單新聞，十分可悲可笑，就係內地有人二年前被公安指係謀殺犯，捉將官裏去，屈打成招，惟有認咗算數，獲輕判一年入獄。一年後出獄，死者突然翻生，原來根本冇死到，重招搖過市㖭。出獄客到衙門投案鳴冤，話公安亂嚟，點知被多判半年監，理由係佢自己冇殺人，竟然認咗，實屬欺詐政府云云。&#13;<br> 眾人都冇睇過呢單新聞，想話笑，但係笑唔出：因為在內地被逼簽「坦白從寬」之悔過書嘅人，不知凡幾，唔簽就死梗，簽咗就一世蒙上污名。賓架Ｃ年紀尚輕，佢話：「搵律師打官司，爭取恢復名譽啦！」&#13;<br> 冇咁易，律師Ｈ叫我哋參考一本書名為《在中國打官司》（香港盧王徐律師事務所主編，廣東博浩律師事務所編撰，二○○二年出版），睇完先至好講在中國打官司。食飯後問律師Ｈ借本書嚟望吓，內容十分務實，睇完就唔想在中國打官司咯！&#13;<br> 此書第九十頁講「監視居住」（即程翔現時情況），本書話：「監視居住最長為六個月，到時仍無法查明犯罪事實，則應予解除。」在實踐中，偵查機關執法人員會與被監視居住者同居一處，貼身跟隨，包括食飯及上廁所等！&#13;<br> </p></body></html>