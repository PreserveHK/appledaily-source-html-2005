<html><header><meta charset="utf-8"><title>今夏沙灘潮物玩大佢！</title></header><body><h1>今夏沙灘潮物玩大佢！</h1><p>夏季來臨，幸好沙灘上任你時晴時雨，一樣春光明媚。游過龍舟水，寒衣早早入槓，新一輪沙灘大戰一觸即發。今個夏季沙灘用品巡禮，來來去去都係新瓶舊酒，唔通香港人真係咁悶？無所謂，總算有多款大型水上充氣玩具充撐場面，色彩繽紛夠晒夏日，夫復何求！&#13;<br>&#13;<br>記者：邵超&#13;<br>攝影：梁細權</p><p>吹氣玩具愈大愈搶</p><p>從前水上充氣用品最悶係浮床，長方形四個角似足木筏，現在加埋椅背變身梳化又變七彩色，重有水上充氣玩具玩埋3D立體造型，椰林樹影、有背脊動物乜都得！今夏吹氣玩具愈玩愈大，沖晒出海勁壯觀，即落沙灘睇睇！</p><p>最新騎呢三寶</p><p>經過巡舖嚴選，我哋搜括出今夏最潮三寶，包括立體卡通人物毛巾、識發光噴水杯和防水表，相比其他沙灘用品，計創意、賣相都Win硬！</p><p>立體卡通造型毛巾$165（e）</p><p>毛巾特別在頭巾是馬騮、恐龍、鱷魚或美人魚等造型，戴上後Cute爆水着界。其實連Sanrio都有推出過HelloKitty和Melody款。</p><p>噴泉閃光杯$69（c）</p><p>近期至好玩水杯，飲水時的吸力令噴泉噴水兼令樽蓋發出三色閃光。另有玉桂狗小型噴泉款。</p><p>卡通防水表$25（c）</p><p>防水功能如何毋須要知，最正係啪鈕設計，可以串埋幾條當頸飾戴，拖硬小朋友及潮女Fans落水！</p><p>遇上沙灘熱玩</p><p>在香港最多姿多采的海灘要數較少救生員昅實或者大浪的海灘。記者咁啱在沙灘遇上呢兩年最多人玩的Skimboard（淺水滑浪），熱爆大浪灣、石澳同西貢，以後再唔係游水、曬太陽呢兩味A、B餐！</p><p>花街直播：港人愛舊貨！</p><p>據花園街卓匯負責人廖先生說，今年最受歡迎的水上玩具，依然是浮床類。但熱賣貨往往有個怪現象，就是香港人比較慢熱，年年當季款式唔夠去年款式好賣，即係今季新款要等到下年至Hit，夠晒搞怪！</p><p>浮床$78（a）</p><p>吹氣梳化床今年大熱，但講到實用，去年呢款至夠格，好好挨。</p><p>高身水池$175（a）</p><p>多數買來看門口畀小朋友玩的巨型水池，沙灘上都見蹤影，但就無人敢挑戰平衡力在海上玩。</p><p>公仔浮棒$69.9（d）</p><p>一枝枝浮棒十足十皮禮士糖，一隻隻得意小動物𠱁到大人小朋友都咁開心。</p><p>其他沙灘新貨&#13;<br>&#13;<br>新幹線幼兒水泡車$55（c）</p><p>幼兒水泡車推出多時一直好受歡迎，今年吸引新幹線和HelloKitty加入車主行列。</p><p>新幹線習泳背心$55（c）</p><p>習泳背心俾到小朋友和父母安全感，但浮力一般，着上身醒目得多，小朋友當然鍾意。</p><p>巴斯光年水槍$48（b）</p><p>巴斯光年今年至出水槍，不過有心唔怕遲，太空感咁重，在水槍界都算少有。</p><p>潛水小丸子$33（b）</p><p>本來係泳池玩物，在沙灘淺水處一樣玩得，掟落水會沉底，最快執番它就算贏。</p><p>青蛙水蛋$15/套（b）</p><p>嚟沙灘當然係玩水，掟水蛋今勻換個新青蛙Look，浸咗水個身重脹卜卜。</p><p>店舖資料</p><p>（a）卓匯（96361142）&#13;<br> &#13;<br> （b）金輝玩具（23903337）&#13;<br> &#13;<br> （c）生活色彩（23952668）&#13;<br> &#13;<br> （d）玩具反斗城（27309462）&#13;<br> &#13;<br> （e）Log-on（22655333）</p></body></html>