<html><header><meta charset="utf-8"><title>出口述</title></header><body><h1>出口述</h1><p>唔好當街當巷叫我個真名大吉，我會打人嘅，叫我做Pablo，冇錯，就係畫家畢加索個名嘞！並唔係我鍾意佢啲畫，而係貪個名型。&#13;<br>其實呢個「豬肉西蘭花卷便當」係我個日本老婆大野智子一路口述，我郁手做到成頭汗整成嘅。先準備80克豬背肉切成三塊，西蘭花三棵，再用豉油、酒同味醂做汁，再將西蘭花切到4-5cm長，放在切到好薄加咗鹽、胡椒嘅豬肉上，小心捲埋，再加植物油落鑊連汁煮至乾水為止。至於伴菜嘅蘿蔔重易，先去皮切片，加埋切到1cm嘅煙肉，用橄欖油起鑊，加調味料倒埋蘿蔔、煙肉一齊炒熟，掂晒！不過智子話我包得難睇，唔畀我食，佢一個人擦喎。唓！好恨食咩！我去食雲吞麵！唔好當面話我怕老婆，我會打人嘅！係尊重，唔係怕！（十四）	老大大吉</p></body></html>