<html><header><meta charset="utf-8"><title>　　陳太美國唱好香港 - 李八方</title></header><body><h1>　　陳太美國唱好香港 - 李八方</h1><p>前任政務司司長陳方安生上周末應邀去美國，出席聖地牙哥加州大學「國際關係與太平洋研究院」碩士畢業典禮。&#13;<br> 被譽為「香港良心」嘅陳太，對住百多位畢業生演講時極力唱好香港，話香港經歷沙士疫症同經濟低迷後，已經走過全面復甦嘅轉捩點。&#13;<br> 陳太又話香港作為中國一部份，受惠於中國經濟蓬勃發展，同珠江三角洲緊密合作，加上大量自由行旅客嚟香港，帶來豐富商機，而本年底喺香港舉行嘅世貿部長級會議，更凸顯香港喺亞太區經濟發展同推動自由貿易中扮演重要角色。&#13;<br> 陳太亦有提及中美關係，認為兩國關係「出現了走向穩定的趨勢」，但唔等於兩國冇分歧，佢鼓勵畢業生用勇氣、激情同耐心去迎接未來嘅世界。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>