<html><header><meta charset="utf-8"><title>飲食人誌：Rap友試橫切牛脷好味到Rap唔出口</title></header><body><h1>飲食人誌：Rap友試橫切牛脷好味到Rap唔出口</h1><p>名菜解碼　印尼餐廳1968&#13;<br>講開食牛脷，Hip-hop樂隊「農夫」個個爭住試：「我哋係Rapper，食完牛脷唔知會唔會口齒伶俐？」眾人大件大件牛脷擺入口，只能Rap出「好正」、「勁腍」、「超滑」等字句，皆因燜牛脷用正宗爪哇做法，打橫切較薄身，兼切頭切尾唔嚡口，自然好味到唔停得口。&#13;<br>&#13;<br>記者：周頌堯&#13;<br>攝影：周旭文&#13;<br>鳴謝：農夫（Fama）</p><p>爪哇風味多印度香料</p><p>首先話當年，話說1968年正值印尼排華高峯期，很多華人紛紛逃離至鄰近國家，一直經營飲食業的蔣氏夫婦也不例外，到香港落腳扎根，在銅鑼灣恩平道開辦「印尼餐廳」，售賣爪哇風味印尼菜。原來印尼菜也分蘇門答臘、峇里及爪哇三大派系，集團第二代負責人Alex解釋：「爪哇受過荷蘭人統治，所以有專給荷蘭貴族食用的黃薑雜錦炒飯，又因受中國和印度的影響，所以飲食文化融合了中國麵食和經常加入印度香料。」蝦醬、辣椒、印尼甜豉油、香茅、蒜頭、檸檬葉、石栗這些香料醬汁幾乎每菜必用：「傳統印尼食肆好專門，賣串燒就賣串燒，賣湯就賣湯，現在為遷就港人口味，店舖會提供不同種類的爪哇菜，好讓港人多點選擇。」</p><p>店舖易名以示正宗</p><p>餐廳屹立至今37年，但禮頓道現址卻只得20年歷史，Alex慨歎：「之前因為迫遷，又因為人流少等問題，所以前後都搬遷三次。」又因港人「模仿」能力極高，市面很多餐廳刻意冒充，連格局、裝修、價錢甚至餐牌都跟到十足十。有見及此，餐廳在2003年來個大革新，先易名「印尼餐廳1968」以示正宗，再加以裝修，以時尚手法演繹包裝爪哇菜。多年來，餐廳出品過很多經典菜，數最最最招牌菜有燜牛脷，明星名人李嘉欣、陳奕迅、DJTommy等都有捧場。&#13;<br> &#13;<br> 印尼餐廳1968（25779981）&#13;<br> 地址：銅鑼灣禮頓道28號地下&#13;<br> 營業時間：11:30am至11:30pm&#13;<br> 座位：66個&#13;<br> 註：胡椒蟹湯米粉及酸甜蟶子沙律暫時只得沙田（26998777）及尖沙嘴（26191926）分店供應。</p><p>燜牛脷$78</p><p>每條牛脷平均約5吋長，一條牛脷開7至8件，只夠上2碟，淋上用香茅、印尼甜豉油、石栗和印尼蒜頭調成的醬汁，絕對爪哇風味，平均日賣25碟。</p><p>黃薑雜錦炒飯$78</p><p>昔日爪哇是荷蘭殖民地，此飯專為荷蘭貴族及有錢人家而設，平民過時過節先會吃一次半次。為突顯貴氣，飯要堆得高，側邊要放上大堆頭餸菜，現保留傳統，黃薑飯與餸菜分開擺放。</p><p>酸甜蟶子沙律$68</p><p>靈感取自印尼家常小菜印尼酸瓜，為迎合港人多元化口味，故加入蟶子作改良，酸瓜、洋葱、醋難得與蟶子味道好夾。</p><p>胡椒蟹湯米粉$128</p><p>膏蟹熬製湯底，再選斤半重肉蟹做胡椒蟹，以確保啖啖肉；麵線則用江西米粉，貪其富彈性兼吸水力強，條條米粉有蟹鮮味。</p><p>好味牛脷打橫切</p><p>好味牛脷要經過烚熟、吊乾、脆煎及淋汁4大煮製步驟。先把體積較大約5吋長的巴西牛脷，原條烚熟辟除血腥再吊至乾身。為達完美口感，較嚡口韌身的舌尖與尾端舌底部份會切除；為令牛脷更入味，故有別於一般食肆的垂直切，改為打橫切。一般食肆為弄腍肉身，會用上梳打粉及連汁燜，缺點是失去牛味，「印尼餐廳1968」則改用牛油脆煎，最後淋上醬汁就可上碟。</p></body></html>