<html><header><meta charset="utf-8"><title>一味窩輪：匯控定得住C輪有得炒</title></header><body><h1>一味窩輪：匯控定得住C輪有得炒</h1><p>港股有番啲生氣，恒指表面升得15點，但計埋滙控（005）與新地（016）除息因素佔80點，恒指實際升咗96點。唐司長宣讀預算案，冇乜壞嘢。取消遺產稅有助減少闊佬擺錢喺外國，留番喺本港，長遠對本港金融市場有利。&#13;<br> 國泰C輪：國泰（293）傳聞涉與其他國內航空公司合併，開市即刻彈出，高收15元，升幅4.9%，對恒指拖高作用只係7.6點，但啲相關C輪則升穿天花板。7隻C輪中，最勁3隻（4455、4504、4517）溢價最低，升幅高達91%至186%，但好少人發達，皆因街貨少，3隻計埋總成交金額只得2球半。&#13;<br> 3679忽然大熱，前市零成交，昨日有187球，佔發行量400球嘅47%，收18.6仙，升25%。哈，隻輪街貨（前日）係零，昨日擺明係發行商積極放出外，而又有對手玩，先至有咁勁交投。隻輪明年12月中夠鐘，溢價14.3%，槓桿率8.1倍（有效4.1倍），引伸波幅29.6%。國泰消息難知真假，走勢難測，C輪大部份數據唔靚，貪唔過，買唔過。&#13;<br> 滙控C輪：滙控除息，表面跌2元（拖低恒指71.8點），實際升8仙，C輪消除咗除息因素，數據反映實際情況，炒家放心入市。&#13;<br> 滙控定得住，滙控C輪有得炒，對象不離4441與4445，兩隻輪數據靚，溢價係最低嗰幾隻之內，而槓桿率亦相當爆炸，買賣又夠熱鬧。正路買4441，搏殺則揀4445。&#13;<br> 新地C輪：新地收72.75元，表面升0.25元，實際升0.95元，成績表靚走勢強，遇有回吐，要趁低買C輪，對象係4643，昨升21%，收38仙，吼低位上車。&#13;<br> 章盛</p></body></html>