<html><header><meta charset="utf-8"><title>蘭西情報課：濠江代理好搵多過警察</title></header><body><h1>蘭西情報課：濠江代理好搵多過警察</h1><p>中記澳門分行，唔夠半年已經有盈利，中原（澳門）執董郭朝隆話，𠵱家共有百五名員工，前線佔百二，前線平均每月收入已逾兩萬，希望今年可以升到兩萬五至三萬。&#13;<br> 咁嘅月薪，香港人都覺得唔錯，澳門當地人就更加羨慕啦！畀啲例子大家睇吓就知嘞，好似入行一兩年嘅交通警，月薪係萬零蚊，酒樓部長五六千；當地人平均月入係六千至八千。𠵱家代理業已經同政府公務員及賭場荷官，成為三大高薪行業。&#13;<br> 郭朝隆話，代理李倩熹，入行四個月，憑住夠勤力，上個月促成十七宗成交，生意額三十八萬，個人月入十一萬，成為最好數前線。另一前線周國榮，上個月促成十一宗，營業額三十五萬，都有逾十萬收入。&#13;<br> 另一個剛畢業前線，上月做到兩個舖位，已經有六萬一千收入。&#13;<br> <br> <spanclass>杜麗莎租加州花園 &#13;<br> 唔少名人都愛擇居獨立屋，可能貪獨立屋嘅空間夠大、私隱度較高。著名女歌手兼歌唱教師杜麗莎，聽市場人士講，啱啱租咗元朗加州花園一間紅花徑雙號獨立屋，月租大概兩萬蚊。&#13;<br> 間屋有成二千零十四呎，重連一千六百呎大花園，屋內外空間都夠晒大，四周環境夠寧靜，頗適合藝人居住。&#13;<br> 聽美聯物業張子存講，加州花園係區內較具規模嘅獨立屋屋苑，向來受唔少愛靜人士追捧。屋苑今個月至今有成十六宗買賣，租務成交四至五宗，都算活躍。</spanclass></p><p><spanclass>恒通中心三標競投 &#13;<br> 酒店渴市，恒通資源趁勢標售筲箕灣恒通資源中心，噚日截標，收到三份標書，戴德梁行負責招標，發言人話，業主一個禮拜內會有決定。&#13;<br> 佢早前話過，有投資者出價億五洽購，呢個買家結果都有入標，至於係咪就係佢出價一億五，就要賣住關子先。&#13;<br> 呢幢樓原本係工業用途嘅附屬性寫字樓，佔地約一萬呎，總面積十二萬五千呎，以億五元計，每呎要成一千二百，附近嘅工業樓重未做得到。&#13;<br> 不過，幢樓勝在可以轉做一百九十間房嘅酒店，連建築圖則都已經批准埋。現時酒店需求咁大，花幾千萬改裝費，就可以身價大升，投資者有得博吓，再唔係，索性重建都得。&#13;<br> <br> <spanclass>宇晴軒復活節開盤 &#13;<br> 市道好，發展商賣樓歎慢板，唔少發展商今年重未大舉出擊。好似長實咁，今年初主力賣東涌悅濤軒後，原本諗住開賣大坑名門，又未有售樓紙，迫住變陣。&#13;<br> 長實高級營業經理郭子威話，長沙灣宇晴軒第六座，原定第三季先賣，會提前復活節檔期推，全幢三百伙，但會保留半數，明年現樓至賣。舊年宇晴軒第一座呎價五千五百，預計第六座比第一座有一成至一成半升幅。&#13;<br> 同系畢架山一號，今年以來，賣咗十五間，套現三億，重有二十五個未賣。噚日就同香港置業合作，向首兩名買家，送七成樓按首年延期還本，送首年管理費，同埋差餉等優惠，價值約二十萬。長實同時推出三個一千五百幾呎大單位，加價百分之五，每呎一萬一千五百，四月二日發售。&#13;<br> 電郵地址：nancy@appledaily.com</spanclass></spanclass></p></body></html>