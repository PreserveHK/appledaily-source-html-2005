<html><header><meta charset="utf-8"><title>Retrostone樓上古着舖+Cafe</title></header><body><h1>Retrostone樓上古着舖+Cafe</h1><p>今季古着熱潮重臨，但數到喺香港做到有聲有色嘅古着舖實在唔多。全港擁有三間分店的Retrostone，新舖亦要搞搞新意思，將潮流來個自家Crossover，上樓古着加Cafe又得唔得先？開張唔夠一個月的尖沙嘴新舖，一半Sell古着一半做Cafe，裝修唔使問一定係行懷舊，就連牆紙都係專程由英國搵返嚟嘅Deadstock，Vintage味十足！加埋來自巴西的特色小食同咖啡，邊個話樓上舖潮流要退熱？&#13;<br>&#13;<br>記者：胡卓琳&#13;<br>攝影：陳偉強&#13;<br>Model：Ben</p><p>架勢牛王列陣&#13;<br>&#13;<br>70年鎮店古董Levi'sLot501XX（1922年-1936年）$19,000</p><p>「呢條絕對稱得上係鎮店之寶，除咗因為價值連城之外，佢直情就係古董，出產年份至今超過70年，另一條同款較為深色的，喺日本就賣緊一百三十一萬日圓，即係接近80萬港紙呀！」嘩！牛仔褲咋喎！</p><p>短命牛王Levi'sLot501501$7,900</p><p>「呢條501501之所以矜貴，除咗因為佢洗水顏色超靚，另外主要原因係佢它只於1963-1964年出產1年後就停產，因此亦特別罕有！」</p><p>上乘牛王Levi's501E（AType）$6,500</p><p>「1964年-1968年出品，Levi's早年於美國出產的牛仔褲，布料上分三個等級，分別係A、F、S，其中以AType的布料最為上乘，而呢條亦係AType出品，着咗咁多年，布料摸上去仍然似新的一樣。」</p><p>牛王以外有乜筍貨？</p><p>Patchwork短袖恤衫$220</p><p>夠膽講係全港最多Patchwork恤衫的古着舖，食正潮流，夏天又到，正係入貨時候。</p><p>牛角中袖Tee$190</p><p>自家Remake產品，由兩件Tee合併而成，袖位摺起Show出底層的Print。</p><p>米奇牛角中袖Tee$250</p><p>同樣係Remake產品，將普通的米奇Tee改製成牛角Tee，獨一無二。</p><p>YSL橙色長袖恤衫$240</p><p>Polo着得多都悶啦！YSL話晒都係Superbrand，長袖盛惠二百四，抵！貨源勁少，掃貨從速。</p><p>巴西小食主打！</p><p>介紹牛王當然由老闆Dennis主講，但唔講唔知，Dennis曾居巴西，於當地餐館工作超過10年，對飲品小食亦非常在行。Retrostone開設Cafe，當然亦有飲品小食要向各位推介，有時間不妨上嚟Retrostone歎杯咖啡，休閒一番。</p><p>美國特色熱狗$23&#13;<br> 下午茶必吃推介，有薯茸、碎煙肉、青瓜醬等作餡料的美式熱狗，足本製作！&#13;<br> &#13;<br> Dennis推介！焦糖咖啡$25&#13;<br> 全部咖啡均採用意大利咖啡豆，相當香濃。</p><p>地址：Retrostone（23688859）&#13;<br> 尖沙嘴加連威老道23號1樓</p></body></html>