<html><header><meta charset="utf-8"><title>爭持激烈窄幅上落<br>股路縱橫：大市似收貨格</title></header><body><h1>爭持激烈窄幅上落<br>股路縱橫：大市似收貨格</h1><p>財政預算案平淡如開水，冇開徵新稅同加稅，亦冇調整薪俸稅率，但就增加子女免稅額同供養父母或祖父母的歲數提前，有助減輕納稅人負擔。至於取消遺產稅同豁免離岸基金利得稅，則對促進投資及增強本港競爭力有正面作用。&#13;<br> 滙控（005）同新地（016）除息，港股噚日早段曾一度低跌到13647，大跌169點，但低位有大盤吸納，中段之後行情已顯著回升，午後市勢轉穩，結果反跌為升，重以接近全日高位收市，恒指報13832，升15點，成交177億元，期指低水則大幅縮窄到57點。&#13;<br> 大市低開高收，其實計入滙控同新地除息嘅因素，噚日恒指都升咗成百點，50日線（13789）同100日線（13798）支持失而復得。大市應跌不跌，爭持好激烈。&#13;<br> 其實，市場普遍認為大市冇上升動力，因此，在現水平，看淡者始終佔多數。實際上，利淡消息充斥，息口趨升已可嚇窒投資者，而淡友一貫「穩勝」的「抽資」伎倆，亦繼續發揮效用（噚日金管局又再接下1.48億港元，令銀行體系結餘進一步下降至47.48億港元），加上特首任期政治爭拗等因素，大市實在易跌難升。&#13;<br> 不過，睇近期個別股票嘅表現，大戶似乎並冇看淡後市。就以噚日為例，好多大藍籌，例如中移動（941）同新地等，都見到大行好主動掃貨，個別認股證嘅表現更明顯轉強。&#13;<br> 同芬佬傾開，佢哋話短期都會係上落市，個人認為大戶係正在收緊貨，但唔會畀個市升住；每當大市去到高位，就出招（例如「抽資」）將佢㩒低，而落番低位時就買貨，睇嚟呢個窄幅上落期（13500至14300之間）重會維持一段幾長嘅時間，等大戶收集完成，大市才會飆升。<br> &#13;<br> <spanclass>中科技料有後着 &#13;<br> 中國科技（2964）連續第4日上升，噚日收31.5仙，升2仙，升幅6.7%。&#13;<br> 中科技過去兩個月先後兩次配股，籌集逾2億元資金，傳增持石家莊雙環汽車至50%權益的洽商已到最後階段，好快會有好消息。&#13;<br> 雙環汽車去年產量逾1萬部，獲利2億元人民幣，今年目標產量係2.5萬部，盈利將會大增。&#13;<br> 郭兆誠</spanclass></p></body></html>