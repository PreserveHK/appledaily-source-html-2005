<html><header><meta charset="utf-8"><title>流動通訊：首部320萬CCD手機SX833熱爆登場</title></header><body><h1>流動通訊：首部320萬CCD手機SX833熱爆登場</h1><p>手機鏡頭嘅像素其實就好似DC咁愈出愈高，上年有200萬像素手機推出，當市面上都重未係好多生產商追得上之際，SHARP又推出全球首部內置320萬像素鏡頭嘅SX833，可以話完全跟貼日本巿場！以後一機在手，連屋企部舊DC都可以收埋喺櫃桶底囉！&#13;<br>記者：梁瑋瑜&#13;<br>攝影：陳偉強&#13;<br>ImageGirl：GoGo（Starryland）</p><p>自從Smartone合併咗Vodafone之後，不停咁為用家帶嚟好多獨家正機，不過另一邊廂嘅水機商亦不遑多讓，努力向不同嘅機「解鎖」益街坊，其實呢部SX833早前已經有水貨V903SH返，重多黑白兩隻色揀，目前只有歐版解鎖成功，不過就開價超過$7,000，而Smartone-Vodafone出機，用最平嘅$128月費簽18個月，$4,380就拎得走，呢個價錢真係令一眾用家，睇到心都紅晒！</p><p>320萬像素　影靚相</p><p>呢部SHARPSX833內置320萬像素CCD，可以拍攝最高解像度為2,048×1,536嘅相片，對於一般嘅用家都已經夠用有餘，設計上面同之前SX813相似，只要扭轉手機螢幕就可以進入拍攝模式，手感與用DC好相似。拍攝時按半掣會自動對焦，包保影出嚟嘅相片清清楚楚，令人驚喜嘅係重有手動對焦功能畀用家揀，影相可以玩多啲花臣，另外重有2倍光學變焦，要影遠少少嘅主體都冇問題，呢個功能暫時只有SHARP嘅手機做到，記者在場試過相片質素，感覺十分出色，顏色夠自然之餘，細緻位都好清楚，而且今次SX833儲相比起之前SX813快得多，可見功能上經過大改善。</p><p>2.4吋靚芒　冠絕同儕</p><p>SX833繼續採用2.4吋QVGACGSilicon螢幕，畫質非常出色，亦特別使用咗SHARPAQUOSLCD電視所採用嘅ASV（AdvancedSuperView）液晶技術，可視角度高達160度，無論用嚟影相或者Download影片睇，都係極高嘅享受，相比舊型號SX813，雖然冇升到級，但係目前嚟講仍然係其他品牌難以追得上嘅。&#13;<br> &#13;<br> SX833外形上比起SX813簡約一啲，而且比較細部，手感較好，Smartone-Vodafone引入紅色呢一款，望落去十分之搶眼，都算係之前清一色銀色以外嘅驚喜，手機外殼用咗磨砂設計，第一眼重以為係皮質，感覺上好高貴好有型，有實用功能之餘，外形都非常吸引。</p><p>支援1GBminiSD</p><p>SX833內置立體聲喇叭，支援MP3、AAC同AAC+格式，用嚟聽歌音質算唔錯，不過相比SEW800i都重係爭少少，今次跟機係一個普通耳筒，音質一般，用家如果想用自己嘅靚耳筒，就要加一個轉換器，但係暫時未有得賣，跟機亦都唔會有，呢一點真係有待改善；部機特別有一個「飛行模式」，開啟咗之後可以就咁聽歌，而唔會干擾到飛機訊號，設計真係幾細心。</p><p>SX833支援miniSD卡，最高可以用到1GB，足夠同SEW800i睇齊，可以儲存大量歌曲同埋相片，內置藍芽，除咗可以接駁耳筒之後，用嚟傳送相片或者其他檔案都問題不大，一部咁正嘅手機，淨機價都只係$5,680，而且𠵱家喺Smartone-Vodafone上台重可以以優惠價購買（$4,380/$128月費×18個月），真係完全照顧到不同用家嘅需要。</p><p>SX833試相區&#13;<br>&#13;<br>靚芒睇：極出色！</p><p>試相第一個感覺係相片成像，色彩自然、細緻度極高，再加上SX833起用冠絕手機嘅2.4吋QVGACGSilicon靚芒，啲色鮮到簡直漏出嚟！</p><p>打印相片：極幼細！</p><p>Smartone-Vodafone現場有SX833嘅試相提供，320萬像素CCD竟然可以曬到12R咁大，而且畫質重幼細到你唔信，勁！</p><p>Profile</p><p>格式：3G/GSM三頻&#13;<br> 通話時間：240分鐘&#13;<br> 備用時間：300小時&#13;<br> 拍攝元件：320萬像素CCD、2倍光學變焦（主鏡頭）?110萬像素CMOS（內鏡頭）&#13;<br> 擴充性：miniSD、藍芽、紅外線&#13;<br> 體積：109×50×29mm&#13;<br> 重量：148g</p><p>Smartone-Vodafone（28802688）</p></body></html>