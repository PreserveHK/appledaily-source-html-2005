<html><header><meta charset="utf-8"><title>11.9mm薄過V3NECL1恃薄踩場</title></header><body><h1>11.9mm薄過V3NECL1恃薄踩場</h1><p>記得上年Motorola推出V3嘅時候，勁薄嘅機身簡直係震撼整個手機界，懶理功能幾咁普通、開價接近$6,000大元，都大把人搶住買！今時今日，V3熱潮退去，NEC就推出咗一部比V3更薄嘅L1，唔單止功能齊全得多，開價重只係大約$3,500；場內Sales話，好多專愛薄機嘅用家，一腳就將V3踢埋一二邊（放機），準備轉投L1陣營！&#13;<br>&#13;<br>記者：梁瑋瑜　攝影：楊錦文&#13;<br>ImageGirl：Jasmine</p><p>Profile</p><p>制式：GSM900/1800/1900&#13;<br> 備用時間：100小時&#13;<br> 通話時間：140分鐘&#13;<br> 拍攝鏡頭：130萬像素CMOS&#13;<br> 顯示屏：1.9吋65,000色TFT&#13;<br> 鈴聲：MP3/64和弦&#13;<br> 尺寸：90.8×47.9×11.9mm&#13;<br> 重量：94g&#13;<br> NEC（27955333）</p><p>Mo記嘅V3只有30萬像素鏡頭，雖然支援MP3鈴聲，不過就冇正式MP3播放功能，淨係靠個樣都已經奪取好多用家芳心。另一方面出產薄機，NEC早有前科，上年都出咗一系列卡片手機，不過卡片手機手感始終唔太好，NEC又點會唔顧用家感受呢？今次NECL1用摺機設計，相信會令更多人死心塌地。</p><p>11.9mm全球最薄</p><p>講咗咁耐，究竟L1有幾薄？答案係11.9mm，相比V3嘅13.9mm足足薄咗2mm，馬上取代咗V3成為目前全世界最薄嘅摺機，非常之巴閉。L1嘅面積比起V3重要細少少，不過又未至於細到手感唔好，重量都有番94g㗎，十分好揸手。拍攝當日ModelJasmine一見到部機都忍唔住話：「嘩，真係好薄呀！」可想而知薄真係一個好搶眼嘅賣點。&#13;<br> L1機面採用全黑色設計，加上藍色OLED外屏，畀人一種好Cool嘅感覺，鍵盤方面雖然唔似V3咁用咗成塊金屬板咁特別嘅設計，不過勝在夠簡單，就算手指粗嘅人都㩒得舒服，記者認為呢部機整體設計更勝V3，男仔女仔用都一樣咁有型！</p><p>藍芽耳筒聽歌夠Free</p><p>功能方面當然唔少得MP3播放功能啦！L1內置MP3播放器，播放嘅時候採用機面嘅小型揚聲器，音質比較一般，加上不設插卡槽，只係靠內置32MB記憶體，唔能夠儲存太多歌，不過為咗呢個超薄設計，難免要有所犧牲，好彩MP3播放方面有三個預設EQ畀用家選擇，重複播放、隨機播放等都唔缺少，而且支援藍芽1.2耳筒，唔單止聽歌聽得Free啲，重可以用立體聲聽歌㖭！&#13;<br> L1擁有一個1.9吋65,000色主螢幕，解像度高達220×176，相比好多聲稱有26萬色嘅螢幕畫質好得多，一如以往嘅手機，用家可以喺桌面自訂最多10個捷徑，使用一啲常用嘅功能時都方便得多。</p><p>激薄照玩130萬鏡頭</p><p>另一樣比V3優勝嘅係內置130萬像素鏡頭（1,280×1,024），雖然唔係市面上最高像素，不過都算令人滿意，影相方面重有幾種拍攝模式、相框等等畀用家選擇，而且重可以透過藍芽傳送去其他手機或者電腦裝置之內，好方便；此外L1重對應PictBridge技術，有相對應嘅打印機，重可以唔經電腦印相！&#13;<br> 試相亦都發覺相質唔錯，值得一讚，另外重有3GP短片拍攝功能，最高只可以拍大約2分鐘嘅短片，用嚟做來電短片就最好不過喇。要留意嘅地方係L1嘅電池係600mAh型，電池唔算好長命，兼且要用螺絲批先可以更換，對於高用量嘅用家換電就唔太方便，呢一點有待改善。</p><p>相片測試區</p><p>不過不失</p></body></html>