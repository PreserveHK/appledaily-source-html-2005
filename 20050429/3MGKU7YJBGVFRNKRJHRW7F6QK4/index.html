<html><header><meta charset="utf-8"><title>Nokia3G機三響炮N91內置4GB豪裝三千首歌</title></header><body><h1>Nokia3G機三響炮N91內置4GB豪裝三千首歌</h1><p>兩大新興手機功能：200萬像素鏡頭及MP3播放，喺2G制式市場中已經鬥得難分難解，而且更有打過隔籬3G制式之勢！Nokia日前就發表三部全新3G機，全部配備200萬像素鏡頭及MP3播放功能，而且重各有玩意；要玩方便，有一開即攝之N70；要玩靚相，有內置CarlZeiss（蔡司）鏡頭之N90；要玩靚聲，就有內置4GB記憶體之N91，夠你豪裝3,000首歌！&#13;<br>&#13;<br>記者：劉耀祥　攝影：楊錦文</p><p>內置記憶體玩到「擊、擊」聲，喺MP3機上已經屢見不鮮，不過目前趨勢就係連手機都有份！Nokia日前喺香港大開記者會，廣邀內地及香港記者，發表內置4GBMicroDrive之3G手機N91！內置得4GB，N91立場非常清晰，講到明就係要向各路MP3機下戰書，支援MP3、AAC、WAV及WMA等超過十種格式檔案。採用半推蓋式機身嘅N91，推蓋面已經設有專為操作MP3而設嘅按鈕，耳筒插位亦都係一般MP3機所用之3.5mm標準插頭，要換私家耳筒話咁易。不過唔用耳筒一樣冇問題，因為N91機側設有靚聲喇叭，現場所聽音質非常清晰，絕非開大兩格就會拆聲之流！</p><p>PROFILE</p><p>制式：GSM900/1800/1900/WCDMA&#13;<br> 顯示器：26萬色（176×208像素）&#13;<br> 記憶體：內置4GB&#13;<br> 鏡頭：200萬像素&#13;<br> 功能：MP3播放、藍芽、WiFi、收音機、USB2.0、JAVA&#13;<br> 備用時間：190小時&#13;<br> 通話時間：3-4小時&#13;<br> 體積：113.1×55.1×22mm&#13;<br> 重量：160g</p><p>內置WiFi功能</p><p>N91嘅身份雖然係3G制式手機，但係主打MP3播放，所以鏡頭就只有機背嗰一個！雖然唔可以玩視像，不過Nokia亦都為呢個鏡頭落重料，用上200萬像素鏡頭，以及可以自動對焦。若果以200萬像素照片計，平均每張相Size約6百多KB，對於4GB記憶體儲存容量嚟講，真係冰山一角！雖然現場所擺放乃測試版本，記憶體只係有2GB，不過200萬像素相片（1,600×1,200像素）儲存速度亦非常理想，只要3幾秒就搞掂。查實N91唔單止容量驚人，其他硬件規格亦都非常出色，機身設有USB2.0插頭，直情可以做埋流動Harddisk，而且更出位就係內置802.11b/g/i無線網絡。既然高人一等，價錢當然亦都係非一般貨色，預計售價為700歐元（約港幣$7,000），年底就會開賣，重有大把時間儲錢！</p><p>200萬像素蔡司鏡</p><p>Nokia同時發表嘅另一部3G手機N90，一樣非常有睇頭，因為同樣係200萬像素手機之外，鏡頭更係用上CarlZeiss（蔡司）鏡品牌，即時吸引場內人士搶住嚟玩！之但係鏡頭有「牌頭」，都不及其機身設計咁過癮，因為就咁睇以為都係一般扭芒摺機，查實N90係芒有芒扭，鏡頭亦都有得扭，而且鏡頭扭法重異乎常人，係「成支」鏡頭去扭，幅度接近360o，直情好似玩緊扭擰DV機，玩視像都冇問題！若然將N90當DC咁玩亦都得，因為N90扭芒同6260亦唔同，唔可以180o扭轉摺埋部機，因為機面已有大大個6萬5色芒，唔使打開蓋，扭吓個鏡頭就已可影相。</p><p>PROFILE</p><p>制式：GSM900/1800/1900/WCDMA&#13;<br> 外芒：6萬5色（128×128像素）&#13;<br> 內芒：26萬色（352×416像素）&#13;<br> 記憶體：31MB/RS-MMC卡&#13;<br> 功能：MP3播放、藍芽、USB、JAVA、EGPRS&#13;<br> 鏡頭：200萬像素&#13;<br> 備用時間：10天&#13;<br> 通話時間：4.5小時&#13;<br> 體積：112×51×24mm&#13;<br> 重量：173g</p><p>6680後繼機玩潮</p><p>正當6680先啱啱喺香港開賣，Nokia所發表嘅第三部新機N70，就應該可以稱為6680嘅後繼機種！驟眼睇N70與6680在外形上確實有幾分相似，不過拎上手就發覺完全兩回事，因為N70機身線條及質感上都完全唔同，冇6680嗰種「商業味」，感覺上十分適合年輕用家！但係作為新機，N70除咗外形稍變之外，新嘢當然亦唔少得，升級上200萬像素鏡頭。影相操作亦作出新改動，可以設定白平衡、光暗度及對比度之外，亦可以更換場景，而推開機蓋更會直接進入影相程式，非常方便。機面鏡頭就照舊30萬像素，一樣可以隨時玩視像會議！</p><p>PROFILE</p><p>制式：GSM900/1800/1900/WCDMA&#13;<br> 顯示器：26萬色（176×208像素）&#13;<br> 記憶體：31MB/RS-MMC卡&#13;<br> 鏡頭：200萬像素＋30萬像素&#13;<br> 功能：MP3播放、藍芽、收音機、JAVA、EGPRS&#13;<br> 備用時間：6-11天&#13;<br> 通話時間：2.2-6小時&#13;<br> 體積：108.8×53×17.5mm&#13;<br> 重量：126g</p></body></html>