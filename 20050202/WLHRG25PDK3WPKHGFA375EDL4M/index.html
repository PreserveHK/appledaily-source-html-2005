<html><header><meta charset="utf-8"><title>首部百萬像素PalmPhone<br>自動彈蓋單手操作</title></header><body><h1>首部百萬像素PalmPhone<br>自動彈蓋單手操作</h1><p>現時各種主流作業程式嘅Smartphone中，最少選擇可算係PalmOS，不過呢期就突然旺場，重要連環雙響！繼Treo650之後，另一更強機種亦靜靜登陸香港。由Qool所推出之QDA700，外形極有Mo記之太極系列風格，配上130萬像素鏡頭，屬於行PalmOS中最高像素。新機更大玩自動彈蓋，集高階與實用於一身，可謂PalmPhone之中嘅最強者！&#13;<br>&#13;<br>記者、攝影：劉耀祥　ImageGirl：Winnie&#13;<br>鳴謝：BrandoWorkshop</p><p>香港人對Qool呢個品牌相當之陌生，若果有睇開PDA網頁嘅話，可能會有啲印象。因為旗下部QDA700，乃與PiTech合作開發之產品，而且於04年9月時就已經喺全球各大PDA網頁上曝光。而日前就有香港用家私人買入，雖然香港未有公開發售，之但係可以率先體驗首部百萬像素PalmPhone，亦一樣令人興奮！</p><p>PROFILE</p><p>制式：GSM900/1800/1900制式&#13;<br> 作業系統：PalmOS5.4&#13;<br> 處理器：DragonBall200MHz&#13;<br> 顯示器：6萬5色/320×240像素&#13;<br> 記憶體：32MB/SD、MMC插槽&#13;<br> 鏡頭：130萬像素&#13;<br> 功能：紅外線、GPRS、MMS、MP3播放/鈴聲、拍片&#13;<br> 體積：57.7×103.5×24mm&#13;<br> 重量：139g</p><p>內置程式多面睇</p><p>行得PalmOS，單單打到電話、有個高像素鏡頭梗係唔夠，最重要係軟件陣容夠多夠強勁。QDA700就內置咗唔少實用嘅程式。</p><p>食指操作一㩒即開</p><p>相信每個睇見QDA700嘅人，都會異口同聲話好似Motorola嘅太極手機，呢點筆者亦都好認同，不過睇真少少，就會發現機身右上角有個大大粒嘅掣，一按之下面蓋就會應聲彈開，按鈕位置啱啱喺正食指位，非常方便！由於自動彈蓋屬於機械式操作，所以只可以自動打開，閂埋都係要用番人手操作。雖然係咁，不過已經好有創意兼且好玩，的確抵讚！除此之外，機身質料亦較為特別，類似軟膠嘅質料，拎上手夠晒舒服，而且亦唔易滑手。而插入電池後，亦都要推埋個Lock掣，如果唔係就開唔到機，如此操作的確少見，亦可見Qool於設計時的確花上不少心思，連如此細微位都照顧周到！</p><p>130萬像素鏡頭</p><p>自動彈蓋只係QDA700其中一個賣點，機背個130萬像素鏡頭更加惹人注意，點講都係首部具有百萬像素鏡頭之PalmPhone。而鏡頭反應流暢，只係重播短片時略為窒，不過表現亦都可以接受！相片質素方面，經本身6萬5色嘅2.8吋芒顯示，效果亦都不俗，光暗位還原清晰，可惜QDA700只內置紅外線，未設有藍芽，較為不便。&#13;<br> 作業系統方面，則用上最新之PalmOS5.4，介面則用上Pi-LauncherII，操作上與家中桌面電腦大同小異，當然亦可選擇原本之Palm介面。隨機則有多個程式，例如MP3播放、《Documents-to-Go》及《PalmSourceMail》等。但係當中較特別就係有埋由香港水哥（WaterLou）編寫之中文程式，以及《蒙恬筆》，啱晒香港人使用，雖然可以顯示及輸入中文，不過於播放MP3時就未能顯示中文歌名，算係美中不足！</p><p>手機PDA一家親</p><p>唔係話加個行程表、上吓WAP，就叫做PDA手機，重要可以睇埋HTML網頁、Check埋電郵，最緊要就係有個拍得住普通PDA嘅彩芒，咁先不負PDA手機之名！</p><p>O2XdaIImini簡約外形</p><p>小巧機身加上百萬像素鏡頭，令人對PDA手機的體積觀感改變，初推出時曾掀起炒價！&#13;<br> 規格：GSM三頻、6萬5色芒、130萬像素鏡頭、藍芽、40和弦、64MB記憶體&#13;<br> $5,288（b）</p><p>O2XdaII伸縮鍵盤</p><p>QWERTY鍵盤以及藍色冷光背燈，規格上亦強勁，藍芽、WiFi、紅外線、四頻全部有齊！&#13;<br> 規格：GSM四頻、6萬5色芒、30萬像素鏡頭、128MB記憶體、紅外線、藍芽、WiFi&#13;<br> $6,988（a）</p><p>XploreM28OS5.4</p><p>採用最新之PalmOS5.4，而且亦加入SD/MMC記憶卡插槽，功能比前作大幅躍進。&#13;<br> 規格：GSM雙頻、40和弦、30萬像素鏡頭、26萬色芒、SD/MMC插槽&#13;<br> $3,380（b）</p><p>MPx橫開直揭</p><p>採用WindowsMobile作業系統之餘，外形更加出位，同時包含直/橫機身，前無古人！&#13;<br> 規格：GSM三頻、6萬5色芒、123萬像素鏡頭、32MB記憶體、24和弦、藍芽&#13;<br> $7,280（d）</p><p>MotorolaE680娛樂之王</p><p>320×240像素6萬5色芒睇相影相都交足功課，支援MP3及MPEG4播放，絕對係娛樂之王！&#13;<br> 規格：GSM三頻、40和弦、30萬像素鏡頭、6萬5色芒、SD/MMC插槽&#13;<br> $4,280（c）</p><p>MotorolaA780揭蓋鍵盤</p><p>具有Touch芒兼有百萬像素手機。採用Linux作業系統，有齊藍芽、MP3鈴聲、40和弦等。&#13;<br> 規格：GSM四頻、6萬5色內芒、130萬像素鏡頭、T-Flash記憶卡、藍芽、40和弦、MP3鈴聲&#13;<br> $5,988（a）</p><p>查詢：</p><p>（a）One2Free（25123123）&#13;<br> （b）數碼通（22818888）&#13;<br> （c）菱科傳訊（21099998）&#13;<br> （d）全新世界（27872282）</p></body></html>