<html><header><meta charset="utf-8"><title>新車速報：車仔新星<br>搶先試揸大發Sirion</title></header><body><h1>新車速報：車仔新星<br>搶先試揸大發Sirion</h1><p>DaihatsuSirion&#13;<br>身形細小走位靈活，布局多變用途全面，以上都係車仔喺香港咁受歡迎嘅主要原因。最新大發Sirion自從上年9月曝光後，近日終於正式登陸。經過一輪搶先「體測」，發現Sirion有齊車仔各成員嘅優點，而且車價吸引，擺明車馬挑戰「迴音」、「三月」、「爵士」等車仔台柱地位。&#13;<br>&#13;<br>記者：馬慶武&#13;<br>攝影：陳盛臣</p><p>後座可作二段變身</p><p>大發Sirion，即係日本大發嘅Boon，1.3公升引擎，五門揭背cutie車格局，主攻香港極熱鬧嘅車仔市場。盡攬細車優點，身手靈活夠慳油，車廂布局亦以實用舒適為主。至於比起對手較優勝之處，則可能係佢嘅車價以及車廂嘅精緻設計，加上後座椅可作二段變身，載物靈活性大增，有條件喺車仔呢個混戰區中突圍而出。</p><p>車門夠闊尾門夠高</p><p>圓渾嘅線條，含笑般嘅鬼面罩，樣貌極可愛，而四輪14吋合金軨、小拋沙板設計令車身睇嚟更有層次。極佳嘅實用性則由打開車門一刻可以感覺到，因為後座車門可作3段式開啟，角度更高達80度，就算着住厚厚羽絨，再孭埋大背囊都可以輕鬆上落車。另外車尾揭門開啟高度足有1910mm，昂藏六呎都唔會頂頭。&#13;<br> 車廂內除咗有極多就手雜物匣外，後座亦有可變空間。椅背可調校傾斜角度，座墊可以降低移前，椅背亦可摺低放平，無論係載客或者載大型行李都可以靈活安排。</p><p>轉向半徑4.7米好靈活</p><p>面對呢類細車仔，對性能不應有過份苛求，Sirion亦然。試車當日車上載住三個成年男人，喺飛鵝山腳下嘅清水彎道斜路停燈位，一起步畀大啖油，反應唔算敏銳，但當轉數不斷攀升，已可以抽過快線超越前面嘅的士及專線小巴，輸出力量算係合格！&#13;<br> Sirion嘅加速力無得認叻，但係靈活性絕對地高，最少轉向半徑為4.7米，就算新牌仔都可以操控自如，掉頭泊位都好容易。最後不得不提嘅就係Sirion除咗有差唔多係新款車必備ABS、EBD、BA系統之外，重有同級獨有嘅前座四安全氣囊，為駕駛者及乘客提供極大保護。</p><p>車廂4大激讚位</p><p>超體貼設計！軚盤及表板連成一體，調校角度嘅時候成份一齊郁，包無軚環遮住表板嘅情況。</p><p>車身短小身手矯捷</p><p>後輪微拋沙板延續到車尾部份，令車尾線條更特別。</p><p>的骰設備好實用</p><p>四前速電子自動波箱表現唔差，但波棍設計就單調咗啲。</p><p>其他精選車仔&#13;<br>HondaJazz</p><p>86匹最大馬力輸出，12.1kgm扭力，性能、行車表現令人滿意，車價較貴。&#13;<br> 車價：$136,000</p><p>ToyotaEcho</p><p>極大路車款，車身線條較圓渾。車廂闊落，空間感強。&#13;<br> 車價：$106,110（手波）、$118,665（自動波）</p><p>NissanMarch</p><p>性能較出眾，最大馬力90匹屬同級車最高，車身設計精緻，有Detail位。&#13;<br> 車價：$109,800</p><p>DaihatsuSirionSpecifications</p><p>引擎：1298cc直4DOHC&#13;<br> 馬力：87ps/6000rpm&#13;<br> 扭力：12.2kgm/3200rpm&#13;<br> 傳動：4前速自動波&#13;<br> 懸掛：（前）麥花臣支柱（後）半獨立扭桿式&#13;<br> 制動：（前）透氣碟（後）鼓式&#13;<br> 輪胎：175/65R14&#13;<br> 尺碼：3600×1665×1550mm&#13;<br> 軸距：2430mm；車重：980kg&#13;<br> 車輛提供：皇冠汽車（25656566）</p></body></html>