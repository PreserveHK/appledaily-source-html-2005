<html><header><meta charset="utf-8"><title>全港獨家實地測試<br>三星320萬像素影相手機</title></header><body><h1>全港獨家實地測試<br>三星320萬像素影相手機</h1><p>　　當200萬像素影相手機啱啱成為香港市場新貴時，三星於04年7月喺韓國就已經發表具備320萬像素嘅手機SPH?300。時至今日，本屬韓國國內使用嘅SPH?300，已經化身成為適用於內地CDMA制式嘅M399，準備以320萬像素及3倍光學變焦，強勢進軍內地手機市場。而本報日前就有幸得到其工程版本，率先在港一試其320萬像素威力！&#13;<br>&#13;<br>記者、攝影：劉耀祥　ImageGirl：Yuki</p><p>M399Profile</p><p>制式：CDMA1X/800MHz&#13;<br> 顯示器：26萬色/176×220像素&#13;<br> 鏡頭：320萬像素/3倍光學變焦&#13;<br> 記憶體：24MB、T-Flash記憶卡&#13;<br> 功能：64和弦、MP3播放、MMS、GPRS、JAVA、拍片&#13;<br> 體積：113×50×25.5mm&#13;<br> 重量：167g</p><p>今次悄悄到港嘅三星百萬像素手機，其實一共有兩部，除咗上文提及嘅320萬像素M399，另一部就係具備200萬像素鏡頭，再配上扭擰芒嘅S200。𠵱家兩部新機都未有得賣，只係內部測試之用，兼且全部都係CDMA制式。雖然唔係GSM制式，之但係就唔代表香港唔用得，只要買張CDMA儲值卡就有得玩。若果真係有水貨到港，雖然香港CDMA制式重有3年命，都一樣值得入貨！</p><p>半伸縮式機身</p><p>無論單以手機或相機而論，M399嘅外形絕對唔係驚為天人，之但係當兩者合而為一，震撼度就相當強烈，起碼十個人玩完有十一個人（加多個路人甲）都會講一句——「手機定相機嚟㗎？」。&#13;<br> 無論係相機又好，手機又好，M399的焦點絕對唔淨止嗰個超大個嘅320萬像素鏡頭，因為機身依然有多個地方值得把玩。首先似伸非伸嘅機面設計，推開嘅只係功能掣部份，之後先見到數字掣。數字掣排列亦都特別過人，可惜活動機面做得幾厚，所以數字掣嘅手感就只係一般。另外M399體積不算嬌小之列，不過記憶卡就用上現時全球最細嘅T-Flash卡，插卡位亦設喺機外，換卡唔使拆蓋甚至拆電。</p><p>3×變焦PENTAX鏡頭</p><p>M399外形係點已經唔再重要，因為320萬像素鏡頭已經搶盡一切收視。如常進入照相機功能，一切情況似乎同平時操作100萬或200萬像素一樣，不過「驚嚇」事件就即時發生，鏡頭即時猶如數碼相機伸咗出嚟，長度足足接近兩吋長！&#13;<br> 用上PENTAX滑動式設計嘅鏡頭，內置3倍光學變焦，鏡頭反應亦都係數碼相機嘅表現，筆者用數碼相機同佢「鬥Zoom」，亦只能得個叮噹馬頭！操作上，亦都係全數碼相機方式，白平衡、ISO、多種測光模式、微距統統有齊。而M399亦不甘心做個普通嘅影相手機，所以加入夜間及運動模式之外，更有全景（Panorama）及風景（Landscape）兩種手機上少見模式，重要有埋「正宗」閃光燈，數碼相機有嘅佢都有齊！</p><p>即睇！320萬像素手機相片</p><p>同場加映&#13;<br>S200200萬像素扭擰芒</p><p>今次秘密來港嘅不單止有320萬像素嘅M399，亦都有具備200萬像素鏡頭嘅S200，外形就用番三星一貫拿手嘅摺機加扭擰芒，不過就唔再玩輕巧，機身重量達148g，感覺就如同廠嘅P408加大及加厚版。&#13;<br> 由於200萬像素鏡頭具有兩倍光學變焦，所以Size都唔細，唔可以再好似之前咁玩扭擰，變成DV式擺喺機身側，方便與否就見仁見智。顯示器用上26萬色，解像度達176×220像素，所以影相效果非常出色，畫面十分細膩，反應亦都流暢，不過喺電腦上睇番就較為矇鬆。設定方面亦有齊白平衡、ISO及重點測光。特別一提就係閃光燈雖然都係長着式「補光燈」，不過火力十足，於室內差唔多全黑環境，一樣清楚，令人驚喜！</p><p>聽MP3唔使揭開機</p><p>近年三星鍾意喺機面加入MP3控制按鈕，前作就有雙模機W209，今次S200亦於鏡面式6萬5色OLED外芒下，擺放幾個MP3控制按鈕，聽歌時唔使打開蓋控制之外，外芒亦會Show埋歌名畀你睇。不過將聽筒位做埋喇叭播放，合上機後音量就較弱。幸好另一大優點就係支援T-Flash記憶卡，聽歌之外亦玩埋MP3鈴聲，Sell影靚相之餘亦大玩MP3播放。操作方面與以往三星機差唔多，以圖案式為主，但係特別一提就係，動畫式圖案介面都可以有幾款任你揀，好有新意！</p><p>S200Profile</p><p>制式：CDMA1X/800MHz&#13;<br> 外芒：6萬5色/80×64像素/OLED&#13;<br> 內芒：26萬色/176×220像素&#13;<br> 鏡頭：200萬像素/2倍光學變焦&#13;<br> 記憶體：12MB、T籹lash記憶卡&#13;<br> 功能：64和弦、MP3播放、MMS、紅外線、JAVA、拍片&#13;<br> 體積：94×46.6×27mm&#13;<br> 重量：148g</p></body></html>