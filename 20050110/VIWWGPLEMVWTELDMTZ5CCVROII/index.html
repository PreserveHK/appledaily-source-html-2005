<html><header><meta charset="utf-8"><title>冬　衣 - 谷德昭</title></header><body><h1>冬　衣 - 谷德昭</h1><p>我背脊抽筋。&#13;<br>除夕及元旦，香港凍到個個囗囗聲，我並唔係凍到抽筋，而係因為着住嗰件皮褸重得滯，着咗兩日，愛靚唔愛命，結果頸梗膊痛，背脊肌肉重抽筋㖭。&#13;<br>和暖嘅聖誕急轉直下變成嚴寒嘅新年，年輕男女呼嘯一聲，紛紛打開衣櫃，將以前買落，平時根本冇可能着嘅寒衣搏命攞晒出嚟着。除夕夜當晚在街上行來行去，只見大衣、羽絨、手套、頸巾加冷帽，情侶緊緊地依偎取暖，間中男仔對手插入女仔褸袋，間中女仔對手又插入男仔褲袋，好似袋內別有溫暖天地，好多嘢玩咁。重有啲弱不禁風嘅女孩子索性將凍得發紅的雙手放在男友口邊，男友以人肉暖氣將手呵暖，溫馨得嚟幾唔衞生。</p><p>去蒲嘅時候，由於衣帽間已經大排長龍，一放一攞要成個鐘，大家惟有名副其實焗住好似北極探險隊咁猜枚，只見舞池內的羽絨加海虎毛大領連帽滿場飛舞，基本上企喺度唔郁都已經一身汗，跳埋舞就唔止成身暖晒，直情成身濕晒。&#13;<br> 熱天買埋冬天着，大家平時見到靚嘅心頭好冬衣，總會買定擺喺衣櫃，然後憧憬在嚴寒的日子裏好好地花枝招展一番，但唔覺唔覺，買吓又一件，買吓又一件，結果逼爆衣櫃。&#13;<br> 冬衣上的臭丸味都未散得切，嚴冬的日子便已過去，望着衣櫃內厚甸甸的大衣，突然想起，自己有的實在遠超過自己需要的，望住個衣櫃突然諗到咁正經嘅嘢，始料不及。</p></body></html>