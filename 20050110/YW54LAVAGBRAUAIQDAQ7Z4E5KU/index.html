<html><header><meta charset="utf-8"><title>中大經濟系第一 - 左丁山</title></header><body><h1>中大經濟系第一 - 左丁山</h1><p>《信報財經月刊》自從由文灼非接任總編輯之後，過往偏重財經文章嘅風格有好大程度嘅改變，多咗好多有關教育嘅文章，而且廣告顯著多咗㖭。文灼非讀歷史出身，港大畢業，中大碩士，喺《壹週刊》之時，因為要負責編一本肥佬黎嘅「想像結晶」︱︱《香江百人誌》，日以繼夜咁忙足三幾個月，連累佢冇時間寫好港大碩士論文，所以後來再入過中大碩士。不過《香江百人誌》出版大獲好評，可能係《壹週刊》十幾年來最好嘅一本附送刊物，其撰文、圖片，查證之嚴謹，係壹仔十五年來尚未後有來者之作，其後文灼非被調去編《教師月刊》，成為教育界最有影響力嘅刊物，直至肥佬黎下令執咗本雜誌為止（因為當時重未賺錢）。&#13;<br></p><p>有此背景，文灼非編《信報財經月刊》，偏重教育係好正常嘅，佢做得比較嚴謹，本港大學、學系嘅評比，用足國際標準，輸咗嘅大學都冇得唔服氣。○五年一月號《信報月刊》專題講香港高校經濟學系評比，七間大學嘅經濟學系之中，以中大排第一，科大第二、嶺南第三、港大第四、城大第五、浸大第六、理大第七。&#13;<br> 中大經濟系全港第一，大概冇乜異議，嶺大排名高過港大一級？必然有人唔高興，最高興嗰位會係嶺大校長陳坤耀，因為佢本身係經濟學教授也。中大新校長劉遵義係世界級知名經濟學家，佢未上任之前，中大經濟系已經本港排名第一，如果劉教授上任後，中大經濟系將來佔唔到第一名嘅話，相信佢都好惆悵。如此看來，中大經濟系班教授，壓力大矣！&#13;<br> 港大副校長王于漸係最接近商界與政府嘅名牌經濟學教授，掌握最多資源以及社會人脈關係，輸畀嶺大？點交代呀？唔可以當睇唔見㗎？肯定知恥近乎勇，急起直追。出咗呢份名榜之後，未來四年工作得最辛苦嘅，一定係中大、港大班經濟學教師。</p></body></html>