<html><header><meta charset="utf-8"><title>城市脈搏1︰PSP狂潮撲港1秒鐘4,000人搶貨</title></header><body><h1>城市脈搏1︰PSP狂潮撲港1秒鐘4,000人搶貨</h1><p>今日孖版之圍港熱話1&#13;<br>幾個月前，Game友逢人問：「你今日買咗未？」&#13;<br>今時今日，Game友講緊：「重有邊個未買？」&#13;<br>PSP（PlayStationPortable）狂潮席捲香港，集遊戲機、電影、音樂播放和瀏覽圖片等多媒體功能，重可以同一班朋友進行16人網絡對戰，簡直是搭巴士、地鐵解悶的恩物。早前個個去親日本都一定被周遭親朋戚友搭單掃水貨，直到上星期二（4月12日），香港SONY終於推出行貨版網上預購，點知高峯期一秒鐘湧入4,000擊，SONY網站即時冧檔。你，係咪嗰四千分之一？&#13;<br>&#13;<br>記者：邵超、楊一凡、余敏&#13;<br>攝影：林栢鈞　Model：Zita</p><p>旺角人稱「媾女機」</p><p>以下是旺角系傳言：「十個男仔七個買咗PSP，另外三個買完×××之後，都係要Trade番部PSP！」「喺街攞部PSP梗係出嚟晒啦！媾女機吖嘛！」「今期連女都玩PSP，貪佢夠潮喎！」……&#13;<br> 為咗測試呢部PSP的誘人魔力，蘋果「城市脈搏」特遣隊派出靚女測試大使Zita，由旺角Chic之堡轉戰旺角地鐵站口。Zita要拎住部PSPDummy（即係假機得個殼！）企喺街頭，原來部機媾仔都掂！即刻睇片！</p><p>歷史一秒　伺服器也癱瘓</p><p>SONY官方事先張揚PSP行貨將於5月12日上市，而4月11日晚上11:00pm，網上內部預購正式開始。誰知踏入4月12日的訂購高峯期，來自全城逾4,000網友在同一秒內Click入www.sonystyle.com.hk，SONY官方伺服器因負荷過重即告癱瘓，網上預訂也即時截止。「得不到葡萄」的網友們旋即在全港各大PSP新聞組狂轟，質疑SONY是次預購行動策劃有欠周詳。SONY官方則在兩日後4月14日在各門市設立PSP訂購服務，一次過推出三款套裝，當中贈品更有名牌時裝店參與，令部份心急的機迷得以分流預購。</p><p>炒價倍升　全民走水貨</p><p>PSP狂熱，其實早就有迹可尋。去年12月日本剛推出PSP，緊貼潮流的香港人開始進入瘋狂狀態。第一批抵港水貨旋即被炒至五千多元高位，比日本?26,040（約HK$1,950）的零售價高出一倍有多。後遺症是，全港Game民開始自任水貨黨，幾乎每一個前往日本旅行的年輕潮人都會自發性或受友人所托，在日本當地入貨。連經常帶團往日本的導遊都說，因為經常受到團友查詢，所以近期PSP各地銷售點亦已成為他們的「新功課」之一。</p><p>傾掂大片商　UMD抵港$230</p><p>PSP破革之處，是電影和遊戲均使用SONY原創UMD（UniversalMediaDisc）。UMD比DVD小，直徑2.4寸，容量達1.8G，成本高、難假冒。UMD影碟跟DVD一樣，依國家分區號以防盜版，美國為一區，日本是二區，香港是三區。&#13;<br> 香港暫時未有電影公司落實推出UMD版本電影，但美國則有哥倫比亞、米高梅、福斯及LionsGate等電影公司加盟UMD陣營。首批二區日本UMD影碟已於上星期抵港，每套售價約$230-$320，部份水貨店售價比日本原價?3,980（約HK$290）更抵買。</p><p>4月19日上市UMD&#13;<br> 《十面埋伏》&#13;<br> 《地獄之子》&#13;<br> 《殺手攻略》&#13;<br> &#13;<br> 即將上市UMD&#13;<br> 《英雄》&#13;<br> 《驚天奪寶》&#13;<br> 《魔盜王之決戰鬼盜船》&#13;<br> 《滅絕反擊》&#13;<br> &#13;<br> 查詢：德勁（23882109）&#13;<br> 旺角好景商場一樓34號舖</p><p>眼紅iPod打低NDS</p><p>唔講唔知，這部集合多媒體功能的PSP，據稱當初是眼紅iPod的成就而生。「PS之父」KenKutaragi，曾公開承認因公司策略失誤，間接令iPod在短時間內竄紅，所以PSP來勢洶洶，瞄準任天堂手提遊戲機、NokiaN-Gage及AppleiPod一併出擊。&#13;<br> 至於去年12月與PSP同期推出巿場的任天堂NDS，就與PSP打了一場硬仗。雖然迄今NDS的全球總出貨量比PSP稍勝一籌，但在香港區卻似有不敵PSP之嫌。據水貨商德勁電子透露，該店買PSP的客人跟NDS的比例是3:1，即十個客人中有七個買PSP；部份老早入NDS的顧客，後期更把NDS賣掉，補$700換番PSP套裝，或補$1,000換PSP豪華版連遊戲。</p><p>潮星潮講PSP&#13;<br>&#13;<br>鄭伊健：買嚟睇戲</p><p>「買PSP全為睇電影，貪其16:9螢幕及高解像度，配合埋音響，效果好唔錯，同DVD有得Fight！而且睇睇吓，可以順便打埋機，因為個圓形手掣好就手，目前至叻係打《真．三國無雙》。」</p><p>余文樂：打機唔睇碟</p><p>余文樂最迷籃球Game《NBAStreetShowdown》和賽車Games《RidgeRacers》，買咗三個月愈玩愈上癮。「PSP螢幕大畫面好真，不過亦係缺點，好易刮花。若果用來播碟，我就嫌佢畫面細。」</p><p>阿嬌@Twins：車上單打</p><p>阿嬌主要係開工坐車時玩PSP，「阿Sa唔打機，無得玩雙打，淨係自己玩《泡泡龍Pocket》，因為畫面最靚，Graphic好吸引。」</p><p>吳日言：播自己MV</p><p>「我貪佢集打機、MP3和Movie於一身，平時最常係聽歌，重會播自己嘅MV畀人睇，畫面質素拍得住DVD。打機我淨係揀益智嘅《捉猴啦P！》。」</p><p>周麗淇：極速賽車</p><p>「賽車Game最刺激，好有現場感同速度感。除咗打機我重會聽吓歌，不過就唔會睇碟，因為畫面唔夠大。」</p><p>劉浩龍：忍手等行貨</p><p>「我係PS迷，所以覺得PSP好神奇，咁細部機仔畫面靚，功能多。𠵱家未買機，等緊行貨，最愛玩《麻雀格鬥俱樂部》。」</p><p>林曉峰：嫌Game少</p><p>「最欣賞PSP嘅外形設計，攞住都型仔過人！個Mon解像度高、顏色靚，但稍嫌佢遊戲少。最鍾意玩《RidgeRacers》同埋踢足球，《捉猴啦P！》就畀我老婆玩！」</p></body></html>