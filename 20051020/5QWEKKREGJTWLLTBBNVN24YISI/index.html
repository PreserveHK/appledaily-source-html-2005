<html><header><meta charset="utf-8"><title>數碼影音：新iPodVideo薄「片」靚畫面力挑PMP</title></header><body><h1>數碼影音：新iPodVideo薄「片」靚畫面力挑PMP</h1><p>每有新iPod，例必令影音界震動，好似早排部iPodnano，就令到影音舖熱鬧咗唔少，唔少人見到nano機身咁薄身，都忍唔住要出部威威，可能蘋果電腦就睇中用家呢個心頭好，立即再緊接推出一部睇片新iPod（潮人稱iPodVideo）；發布情況同上次nano差唔多，上星期尾公布，今個星期就有實物畀傳媒試玩；正面睇同舊版iPod差唔多，不過一揸上手，1.1cm-1.4cm超薄機身實在令人流晒口水，加埋可以睇片，當然係今期至潮之選！&#13;<br>&#13;<br>記者：許福合　攝影：林柏鈞&#13;<br>ImageGirl：Mandy/Starton</p><p>Profile</p><p>容量：30GB/60GB&#13;<br> 體積：10.4×6.1×1.1cm（30GB）10.4×6.1×1.4cm（60GB）&#13;<br> 重量：136g（30GB）/156g（60GB）&#13;<br> 顯示屏：2.5吋320×240&#13;<br> 使用時間：20小時&#13;<br> 音效支援：AAC/MP3/WAV/AIFF&#13;<br> 影像支援：H.264/MPEG4</p><p>雖然iPod已經成為MP3機中嘅名牌，不過價錢並無隨住身價向上提升，相反，重愈來愈有吸引力，上次部nano已經殺到其他品牌MP3機無位走，今次呢部新iPod加入睇片功能，直頭可同一眾PMP一校高下，現時一般連彩芒PMP都要$3,000以上，而新iPod以30GB來講，都係由$2,400開賣，加上iPod設計、品牌都值唔少，各位精打細算玩家應該都識點揀喇！</p><p>新iPod玩睇片舊機退役</p><p>iPod經歷咗多代轉變，由最初只識得聽歌，到iPodPhoto可以睇相，今次終於由「靜」變「動」，可以睇埋片，舊版iPod將會全線退役，連蘋果網頁都已經換上聽歌睇片樣樣皆能嘅新iPod，若然閣下重係用緊原版iPod，奉勸快啲收埋佢，因為已經Out喇！&#13;<br> 今次新iPod突破處，係可以睇片，其實上次推出iPodPhoto之時，已經有好多人追問幾時先可以睇埋片，可見唔少人期待呢部新機出現。iPod要睇片，容量方面當然唔可以學nano得嗰2GB、4GB，一推出會有30GB同60GB兩個版本，可以放得落15,000首歌、25,000張相片及150個鐘影片！影片格式將會支援MPEG4同H.264，解像度為QVGA320×240（30fps），跟機顯示屏質素當然唔差，重有背光設計，尺寸亦由nano1.5吋，加碼至2.5吋，睇片睇相都睇得舒服啲。</p><p>睇片測試</p><p>2.5芒&#13;<br> 畫質勝似GBM&#13;<br> 有玩過任天堂部GBM都話個芒好靚，夠光猛，新iPod個芒都有相近質素，靚！</p><p>壓片試播勁順暢&#13;<br> 其實因為影片已經先行轉換格式，所以對流暢度應唔使擔心，現場所見，播片時絕無窒下窒下嘅情況。</p><p>似肥版薄身nano</p><p>加入播片功能，對iPod技術上係一個突破，事關播片對硬件要求，比聽歌同睇相都高得多，加上一向食Design嘅iPod，眼見nano咁受歡迎，亦照樣出番個薄身機身，不過始終由容量、顯示屏到硬件都比nano高，做唔番同樣0.7cm薄機身，30GB同60GB分別係1.1cm同1.4cm，而拎上手感覺就差唔多，分別唔大，外觀用上個2.5吋芒後，就好似變咗部肥版nano一樣，但仍然好Cool好型。&#13;<br> 操作方面保留一貫方式，只係Menu內多咗睇片、世界時鐘、Contacts等功能，唔計播片，其他功能基本上跟nano係一樣。玩落一陣後，筆者發現可能因為機能較強，Load相聽歌速度同反應都比nano快，而用上個薄機身亦無縮減電池用量，叉滿可使用足20個鐘！</p><p>新版《iTunes6》撐場</p><p>iPod之所有咁強勁勢頭，除咗設計正，功能強外，軟件配合亦都好重要，隨住新版iPod登場，蘋果亦都配合發放新版《iTunes6》！</p><p>第1步《Quicktime》做壓片</p><p>正如蘋果方面都提到，iPod係一部音樂播放器，睇片同睇相都係附加功能，所以某程度上有唔少限制，其實用家必須先將影片轉換格式，最簡單方法係將影片轉換成Mov或m4v檔，呢個步驟經《Quicktime》就可完成。</p><p>第2步《iTunes6》下傳iPod</p><p>轉換好格式後，就可以打開《iTunes》，按Videos一項就可以揀番套片，再將套片拉入iPod項目內，影片就會開始傳送！記住要先駁好iPod，《iTunes》內先會見到iPod選項！</p><p>潮人玩家個個話正！</p><p>Cathy選60GB&#13;<br> 以價錢來講，30GB同60GB容量相差成一倍，而價錢只係相差1千蚊左右，要出機的話60GB係首選。</p><p>Clement同PMP鬥&#13;<br> iPod加埋睇片，就好似PMP咁，玩法變咗好多，個人會睇定啲，要先睇睇下載影片方唔方便，尤其係轉換格式要簡單。</p><p>Yandy黑機夠神秘&#13;<br> 本身用開PDA聽歌，容量方面唔多，iPod最吸引係容量最少都有30GB，可以放多啲歌，新機重可以睇片，黑機又夠神秘，好吸引！</p><p>同場加映&#13;<br>新iMacG5內置iSight眼仔</p><p>今次除咗部新iPod外，另一部新登場嘅iMacG5同樣好有睇頭，分別會推出20同17吋兩個型號，比上代更輕同更薄之餘，最特別係內置埋眼仔iSight攝錄機，除咗可以上網玩《iChat》外，更加入《PhotoBooth》，可將人臉變成各種趣怪外形，玩落相當過癮！另外，眼見微軟力推娛樂結合電腦使用嘅《MediaCenter》，蘋果亦推出類似軟件《FrontRow》，都係以簡化操作為目標，用家可輕易做到睇片、睇相、聽歌等娛樂，筆者發覺用落比《MediaCenter》簡易得多，淨係個超靚仔兼簡單遙控掣，就知有幾咁易用喇。</p><p>Profile</p><p>17"版：PowerPCG5GHz1.9GHz/512MB記憶體/雙層8×DVD/ATiRADEONX600XT/250GB硬碟&#13;<br> 20"版：PowerPCG5GHz2.1GHz/512MB記憶體/雙層8×DVD/ATiRADEONX600XT/250GB硬碟&#13;<br> &#13;<br> AppleHK（800908988）</p></body></html>