<html><header><meta charset="utf-8"><title>數碼影音：<br>紅色暴兩率先試玩[mju:]DIGITAL800濕身影靚相</title></header><body><h1>數碼影音：<br>紅色暴兩率先試玩[mju:]DIGITAL800濕身影靚相</h1><p>今個星期，日日都係落雨天！想話影張陽光普照嘅靚相真係好有難度，不過影相都唔一定好陽光啫！落雨天都照樣可影相㗎，「唔怕整濕部DC咩？」，由OLYMPUS最新推出嘅[mju:]DIGITAL800，就使用生活防水機身，一般雨水入侵無有怕，即使遇着筆者試用當日嘅紅色暴雨咁惡劣環境，都仍然可以揮灑自如，一手揸機，一手拎遮，睇住個2.5吋大芒，就可以輕鬆拍出800萬像素靚相！&#13;<br>&#13;<br>記者：許福合&#13;<br>攝影：陳偉強&#13;<br>ImageGirl：Zoe</p><p>OLYMPUS[mju:]800使用嘅鯊魚鰭機身，可以話延續同系列傳統，不過今次就略作修正，較為接近一般相機嘅設計，雖然少咗啲潮嘅味道，但就更能配合[mju:]800高規格相機嘅身份。</p><p>生活級防水</p><p>防水裝備其實有分好幾個等級，而[mju:]800號稱擁有「生活級」防水標準，是指從任何角度飛來嘅水都無有怕，下雨天拎住影相都唔使就住就住，只要唔係真係浸入水，機身入水機會唔大！&#13;<br> 筆者試機當日撞正紅色暴雨警告，可以用橫風橫雨嚟形容，揸住遮出街都一身濕晒，喺咁惡劣環境底下，[mju:]800依然可以操作自如，抵讚！機身設計良好亦份外予人信心，好似佢擁有全鋁質機身，唔怕生銹之餘，重唔會跣手，落雨天影相更係一流。此外機身好多部份都做足防水工夫，如經常要打開電池位同記憶卡位置，就要解Lock先開到，都幾穩陣！可能OLYMPUS都預咗用家落雨天使用，出動到2.5吋大芒，畫面又夠光，陰天、暴曬下影相皆屬一流。</p><p>細機高像素</p><p>[mju:]800除咗唔怕濕身之外，更係少有嘅輕量級DC，可達Prosumer級的800萬像素級高解像，拎出街玩，負擔當減輕不少。&#13;<br> [mju:]800雖然未能列入卡片機之列，不過亦屬輕巧之選，機身一個手掌大小，只係略嫌較為厚身。鏡頭使用OLYMPUS自家出品，質素一向有保證，而且機身對鏡頭保護十足，未開機前有機蓋保護，即使開機後，亦唔怕入水，具備3倍光學變焦鏡頭，加埋5倍數碼，總數高達15倍，細機來講都算強勁，而且鏡頭整體操作感覺爽快，震動少、變焦速度快，將一般手握式拍攝情況，可能產生的震動減至最輕微！</p><p>特設初哥教學</p><p>唔知係咪OLYMPUS相機給予人難用嘅感覺，相機內竟然設有「UserGuide」，筆者印像中應屬首次，UserGuide內更有分門別類，用家可選擇所需功能，按下去就會見到操作教學，最值得一讚係加埋同機身一模一樣嘅按鈕作提示，真係攝影初哥都話咁易上手！&#13;<br> [mju:]800以解像度計都算係頂級機種，當然會照顧到一班攝影發燒友嘅需要，當使用SQ1模式拍攝時，ISO更可以調高到800同1600，即使暗黑環境拍攝都無有怕，同時，自動模式亦相當準確及好用，加埋內置多達19種拍攝模式，有齊晒風景、運動、夜景模式，真係撥個掣就可以拍出靚相。至於拍片功能，當然係無限時連聲拍攝，可拍出640×480高解像Movie。</p><p>相片測試：成像幼滑　顏色逼真</p><p>OLUMPUS相機一向畀人Noise較多嘅感覺，今次[mju:]800拍出嘅相片都算幼滑，而顏色略為淺淡，建議用家測試及使用時，要先提高相片「飽滿度」，相片感覺會更傳神逼真！&#13;<br> &#13;<br> </p><p>Profile</p><p>感光元件：830萬像素CCD&#13;<br> 變焦：3倍光學、5倍數碼&#13;<br> 記憶卡：xD（內置19MB）&#13;<br> LCD：2.5吋&#13;<br> ISO：&#13;<br> 64/100/200/&#13;<br> 400/800（SQ1）/&#13;<br> 1,600（SQ1）&#13;<br> 電源：專用鋰電池&#13;<br> 體積：103×57.5×33mm&#13;<br> 重量：181g&#13;<br> $3,380（送256MBxD卡）&#13;<br> &#13;<br> DCPower（23846698）&#13;<br> 地址：旺角星際城巿2樓201號舖</p></body></html>