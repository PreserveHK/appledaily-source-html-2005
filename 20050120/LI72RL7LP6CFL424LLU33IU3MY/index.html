<html><header><meta charset="utf-8"><title>　　議員早退學生冇癮 - 李八方</title></header><body><h1>　　議員早退學生冇癮 - 李八方</h1><p>立法會流會，兩大陣營互批對方，忽然唔使開會，一眾議員要即時安排其他節目，富貴黨中唔少人係馬主，噚晚可以安心入馬場，長毛就諷刺佢哋搵民主派過橋，其實係想入馬場搏殺。&#13;<br> 民主黨李華明最顧家，唔使開會即時接老婆放工，之後兩公婆去食自助餐撐枱腳，佢話平日星期三開會例必深夜先收工，好耐冇試過星期三陪老婆食飯，噚日就難得可以奉旨陪老婆。&#13;<br> 今次流會重有好多手尾，施政報告辯論要開多一日會。李華明又話，由於各黨派認為提升管治呢個問題較重要，想先辯論，但係曾蔭權就唔多願，話牽一髮動全身，其他官員都可能嚟唔到，激到班議員生蝦咁跳，話不受重視。&#13;<br> 噚日最無辜嘅，係一班聖言中學中七同學，因為佢哋嘅中文老師特別放兩堂課畀佢哋去聽辯論，點知坐咗成粒鐘，只聽到三句說話，唔怪得鄭大班後尾同老師解畫，班學生都唔係好開心。&#13;<br> （圖）班學生喺議事堂入面等咗一粒鐘，都聽唔到議事，反而睇到流會。&#13;<br> 成啟聰攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>