<html><header><meta charset="utf-8"><title>　　左耳陳極速添煩添亂 - 李八方</title></header><body><h1>　　左耳陳極速添煩添亂 - 李八方</h1><p>泛民主派搶灘搞局，立法會突擊悼趙老，主席范徐麗泰始終亦係民選，循例阻撓未成，見民意難侮，即時執生，以「休會」為由退席，實行冇眼睇，於是各取所需，達致雙贏。&#13;<br> 根據「一國兩制」，雖然井水不犯河水，但當趙老遭人落井下石，變為枯井亡魂，沉冤待雪，河水亦可以哀悼井水！立法會二十四名議員肅立哀悼，又唔係請道士入來立法會打齋超渡，儀式十分簡單，只不過係透過哀悼儀式，幫助趙老早登極樂。&#13;<br> 本來，大家企一分鐘，哀一哀悼，十分簡單，但俾左耳陳噚日講一講大原則，話到違反《基本法》咁大件事，各位愛國愛港人士嚇到奪門而逃，終於造成立法會大決裂，出現罕見流會。諗唔到老董無耐之前先至話唔好添煩添亂，左耳陳就即時表演乜嘢叫做極速添煩添亂。<br> &#13;<br> <spanclass>從來語不驚人死不休 &#13;<br> 老共事事講原則、講立場，左耳陳從來都係寧左勿右，語不驚人死不休之輩，佢今次發功，果然厲害，但最開心嗰個可能係長毛同李卓人，因為收到左耳陳大箱軍火，有排都用唔晒。&#13;<br> 趙老既然有功有過，咁咪哀悼佢有功嗰一part囉！趙老嘅功勞，係高度創造一國兩制，推動市場經濟，若然唔係佢同胡耀邦聯手將大陸引入資本主義，香港啲工商界又點會喺八十年代將啲廠搬晒入廣東？冇趙老嘅經濟改革，班地產商，會請到咁多大陸賤價勞工畀佢哋長期剝削，去東莞打高爾夫打到今時今日？&#13;<br> 今日哀悼趙老，董班子毋須呷醋喎！第日阿董百年歸老，立法會一樣會哀悼佢喎！因為阿董對港人最大貢獻，就係十年浩劫，激化五十萬港人大遊行，催化民主意識，所以第日立法會一樣全體肅立。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>