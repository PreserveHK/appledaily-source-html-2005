<html><header><meta charset="utf-8"><title>數碼影音：蓋茨、消委會齊捧<br>iriver睇相聽歌一味靠捽</title></header><body><h1>數碼影音：蓋茨、消委會齊捧<br>iriver睇相聽歌一味靠捽</h1><p>MP3機容量愈玩愈大，不過下下拎住幾十GB嘅MP3出街，隨時環遊地球一周都未聽得晒，所以「小小哋」5GB更合乎普羅大眾嘅需要！而近期由消委會點名讚好嘅iriver，新機H10除內置5GB容量之外，更備有26萬色靚芒。而且操作全靠手指向上捽向下捽，夠晒創意！唔單止消委會都評iriver為第一品牌，甚至連蓋茨（BillGates）都要拎住佢招搖過市！&#13;<br>&#13;<br>記者：劉耀祥　攝影：陳偉強&#13;<br>ImageGirl：Samantha</p><p>PROFILE</p><p>容量：5GB&#13;<br> 支援檔案：MP3、WMA、VBR、JPG、TXT&#13;<br> 顯示器：&#13;<br> 1.5吋（26萬色TFT）&#13;<br> 功能：FM收音機、錄音&#13;<br> 電池：可拆式鋰電池&#13;<br> 播放時間：約12小時&#13;<br> iriverHK&#13;<br> 查詢電話：25582166</p><p>&#13;<br> 呢部H10來勢洶洶，未推出時已經成為全球IT界嘅風頭躉，原因就係喺今個月頭，於美國拉斯維加斯舉行嘅消費者電子展（CES）上，微軟主席BillGates講到MP3機嘅時候，就突然拎住部H10俾全球傳媒任影唔嬲，一時間全世界都睇住呢部H10。查實BillGates點解要拎住部H10（上年都係拎住部iPod）？原來H10係全球首部支援微軟嘅「PlaysForSure」功能，因為部份美國音樂網站係逐隻歌收錢，為避免Download咗之後冇得聽嘅問題，所以跟住呢個Logo，就保證下載之後一定可以喺H10播放。</p><p>15mm機身厚度</p><p>其實H10唔係淨係靠同BillGates影咗張相先受到全球注視，就算係H10本身都已經好有TalkingPoint。首先最搶眼嘅就係機面長條形TouchPad，事關機內所有關乎向上或向下嘅操作，都靠晒呢個TouchPad，操作比起用圓形TouchPad，手指公唔使下下喺度「兜圈」，已經慳番好多指力。而TouchPad旁嘅退出同確認掣，玩起上嚟都方便，加上機身厚度只有15mm，就算小朋友手指都夠長！雖然TouchPad可以調校敏感度，不過初時使用都會發生「唔到位、走過龍」情況，用家要慢慢習慣。&#13;<br> 除此之外，其他按鈕都安排於機身左右兩側，令機面觀感更為簡潔。四種機身顏色亦算多選擇，男男女女都可以搵到啱自己嘅顏色！</p><p>睇相又睇電子書</p><p>無論係硬件定軟件上，H10亦都十分出色，除TouchPad之外，亦用上1.5吋26萬色TFT彩芒，唔單止睇歌名時更加順眼，更支援睇相及文字，一於做埋電子相簿及睇埋電子書！使用上H10亦都UserFriendly，用家可以直接放入JPG格式圖片，毋須將圖片格式左轉右轉先有得睇。而iriver嘅MP3機，音質一向都受到用家評為好聲一族，H10亦都冇令人失望，支援SRSWOW環迴音效，以每邊耳筒18mW嘅輸出功率，聲音質素非常出色，就算係重低音環境之下，仍然可以聽到背景之結他聲，聽歌時，人聲及音樂都清晰分明，唔會話「揦」埋一嚿得個嘈字。</p><p>新機多面睇</p><p>機頂有Hold掣、Line-In插位及耳筒位。</p><p>MP3機有幾GB！</p><p>市面上大部份都係得幾百MB或者幾十GB嘅MP3機，想搵部「中間啲」有幾GB容量嘅MP3，都唔係難事，一樣有唔少好選擇！</p><p>iPodmini潮人之選</p><p>超級簡潔及高質素之外形，已經超越一般MP3機的定義，成為潮人頸上的必備之物。&#13;<br> 容量：4GB&#13;<br> 支援格式：AAC、MP3、WAV、AIFF&#13;<br> $1,900（b）</p><p>ZENMICRO冷光機面</p><p>採用藍色冷光機面及按鈕，於黑夜中尤其吸引，更可與《Outlook》同步日曆及聯絡人等資料。&#13;<br> 容量：5GB&#13;<br> 支援格式：MP3、WAV、WMA&#13;<br> $2,298（a）</p><p>NOMADMUVO2四四方方</p><p>四方機身設計於同類機中少見，具備收音機功能，可連續播放14小時，長氣一族至愛。&#13;<br> 容量：5GB&#13;<br> 支援格式：&#13;<br> MP3、WAV、WMA&#13;<br> $1,898（a）</p><p>查詢&#13;<br> （a）28881888（PCCW）&#13;<br> （b）21120099（蘋果客戶熱線）</p></body></html>