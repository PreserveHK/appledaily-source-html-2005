<html><header><meta charset="utf-8"><title>寵物花園：有病大家庭返工奉旨玩</title></header><body><h1>寵物花園：有病大家庭返工奉旨玩</h1><p>無天理啊！有病的狗還要工作，「狗士多」老闆娘Corra喪盡天良？&#13;<br>非也，非也，原來Corra的四頭愛犬天生愛玩，與「狗公關」妹豬走在一起便玩過不停，仿似過度活躍兒童，返工等於奉旨玩，夫復何求！&#13;<br>當然，大家不能忽略牠們本身獨特的性格引申出來的獨特的病。究竟牠們有乜病呢？&#13;<br>&#13;<br>記者：邵超&#13;<br>攝影：林栢鈞&#13;<br>鳴謝：www.doggie-store.com</p><p>妹豬、Happy、Snoopy、Popeye和CoCo於「狗士多」工作，正確來說，妹豬是全職員工，其餘四頭狗僅屬兼職性質，假日不定期輪流到店裏逢場作興。牠們所患的病，全是都市病，奇就奇在看到牠們的病徵，就會令人樂開懷?!你說搞怪不搞怪！</p><p>Happy：走鬼老狗癡呆症</p><p>古語有云「勤有功、戲無益」，對於這個搞怪家庭的孩子們來說，剛剛相反，愈玩愈贏得客人的歡心，嗲到連Corra都被五條化骨龍的搞怪舉動融化了。「日日都要抽一個小時跟牠們相處。本身最緊張Happy，因為養咗佢11年，以前住公屋成日要『走鬼』，最高紀錄一個月走三次，每次佢都要寄人籬下，覺得好唔開心，終於決定搬屋。」&#13;<br> 「走鬼」次數多了，Happy每次見媽咪拿着大行李準備出門，就扮跛博可憐，弄得Corra心驚膽戰。不過「狼來了」的教訓，就是Corra反過來指住Happy嘲笑呢！「近排發現佢愈嚟愈無記性，有時無端端會在廁所瞓着，醫生話佢有少少『老狗癡呆症』！」雖說患老狗癡呆症是不幸事，但經常不小心「吃錯」CoCo的狗糧，病情應該很輕微！</p><p>搞怪家庭絕技公開&#13;<br>&#13;<br>Happy</p><p>性別：男&#13;<br> 年齡：11歲&#13;<br> 品種：西施犬&#13;<br> 性格：鍾意黐人，細膽，錫身&#13;<br> 病名：老狗癡呆症&#13;<br> 冧客招數：友善，主動跟客打招呼，肯畀人抱</p><p>Snoopy</p><p>性別：女&#13;<br> 年齡：5歲&#13;<br> 品種：北京犬&#13;<br> 性格：怕事但裝腔作勢，鍾意黐人&#13;<br> 病名：精神分裂症&#13;<br> 冧客招數：無，鍾意吠人，唔合格</p><p>Popeye</p><p>性別：男&#13;<br> 年齡：不詳&#13;<br> 品種：北京犬&#13;<br> 性格：乸型，勁嗲，對陌生人有少少戒心&#13;<br> 病名：女性化&#13;<br> 冧客招數：美食當前，保持「Stay」動作好耐</p><p>CoCo</p><p>性別：女&#13;<br> 年齡：1歲&#13;<br> 品種：金毛尋回犬&#13;<br> 性格：頑皮，百厭，活躍，破壞王&#13;<br> 病名：認知困難&#13;<br> 冧客招數：鍾意黐人</p><p>妹豬</p><p>性別：男&#13;<br> 年齡：10個月&#13;<br> 品種：法國老虎&#13;<br> 性格：鍾意黐人，勁嗲&#13;<br> 病名：大食懶&#13;<br> 冧客招數：勁嗲但經常睡覺吞Pop</p><p>Snoopy：最高尚宮愛做貓</p><p>歲月雖然不饒人，但老狗Happy身為老大，都會不時吠兩聲調停喪玩的弟弟、妹妹。「Snoopy就唔同，牠是屋企的大家姐，永遠唔參戰。佢當正自己係『最高尚宮』，鍾意坐在高處，吠其他狗，鬧佢哋玩得癲。每次見到佢哋嗲我，佢就會唔開心。」&#13;<br> 「最高尚宮」平時聲大夾惡，有姿勢但無實際，重身患「精神分裂」㖭！「佢成日當自己係貓，非常有性格。有時我鬧佢，佢第二日就唔睬我，皆因貓最識發脾氣。當其他狗要做HandHand才有食物食時，她聰明到明知就算唔做，我都會照俾佢。有時佢食狗糧食到悶，就專登唔食嘢扮無胃口，呃啲鮮肉返嚟食。」如此聰明的狗，叫人又愛又恨。</p><p>CoCo：不願做大狗</p><p>大家姐罹患「精神分裂症」，想不到連細仔CoCo都如此，香港「人」壓力真係大！「佢明明係大狗，可能自細望住Happy佢哋，搞到以為自己係細狗，學晒佢哋鍾意撲上身。之前重試過推跌兩個客人，真係唔好意思。佢好鍾意同人玩，所以拖佢出街都幾尷尬。」如此的豔福，能消受的又有幾多人？</p><p>Popeye：握住手手瞓覺</p><p>不過自細看着她長大的大家姐，就不知多疼她。「Snoopy淨係鍾意鬧Popeye，因為睇唔順眼佢乸型，有時CoCo見到，都會仗義幫助Popeye趕走Snoopy。Popeye最蠢又最無膽，但係最叻嗲人，人客最鍾意佢。夜晚瞓覺時，佢一定跳上床，扮女仔挨喺我的臂彎裏，重要我握住佢隻手。真係俾佢笑死！」乸型對於女人來說最無殺傷力，永遠最能騙得最大甜頭，其實Popeye是聰明仔吧！</p></body></html>