<html><header><meta charset="utf-8"><title>一味窩輪：睇淡中移動買9475</title></header><body><h1>一味窩輪：睇淡中移動買9475</h1><p>好友暈得一陣陣，個市一開，恒指萬五已經失守，埋單大散321點，跌幅2.1%，33隻成份股得利豐（494）與駿威（203）冇跌。兩日計埋，恒指蒸發543點，幅度3.5%，成份股市值1740億元化灰。&#13;<br> 窩輪昨日成交39.88億元，較前市減少8.4億元，佔大市總成交260.22億元嘅15.32%，前日所佔比例係20.95%。&#13;<br> 中移動P輪9475：1隻中移動（941）跌1.55元，拖低恒指97點。C輪自然冇運行，熱門貨9417散28%。P輪有運行，熱門貨9600大升31%。&#13;<br> 建行即將招股，遲吓上市，好快會成為某啲指數成份股，例如大摩MSCI指數成份股，到時按指數做嘢嘅指數基金，要減持其他成份股，對中移動不利。&#13;<br> 短期如果睇淡中移動，賭雞仔注，揀9475。想熱鬧些少，則揀9421。&#13;<br> 中移動C輪9217：建行上市對中移動不利，係幾個禮拜之後嘅事。短期內中移動如續急跌，例如落到33/33.50元嗰頭，則可以諗吓博反彈，賭9217，明年2月夠鐘，輪價52仙，溢價3.2%，槓桿率6.7倍（有效5.4倍），引伸波幅30%。C輪最低溢價係呢隻。&#13;<br> 章盛</p></body></html>