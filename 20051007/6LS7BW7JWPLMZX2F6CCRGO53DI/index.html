<html><header><meta charset="utf-8"><title>　　雛鳳鳴重生仙姐戲寶收入捐港大 - 李八方</title></header><body><h1>　　雛鳳鳴重生仙姐戲寶收入捐港大 - 李八方</h1><p>超級黃金周都差唔多落幕，不過，對於萬千香港粵劇迷嚟講，今年嘅超級黃金周喺下個月先至出現。冇錯，就係香江舞台歌榭上嘅黃金組合：仙姐白雪仙、阿刨龍劍笙同阿嗲梅雪詩組成嘅再生版雛鳳鳴劇團，將會喺下個月重新演繹經典粵劇《西樓錯夢》。&#13;<br> 雛鳳鳴嘅重生，唔單只係香港文化界同粵劇迷之福，亦都係教育界之福。點解咁講？因為一向熱心公益嘅仙姐已經慷慨答允，將《西樓錯夢》其中一場嘅門券收入，撥捐「港大人文基金」，作為推動文化藝術教學同研究之用。《西樓錯夢》由十一月九日至二十日上演，捐助港大一場，定喺十一月十二日（星期六），買飛要快手。&#13;<br> 港大並無公布可以籌到幾多錢，八方淨係知道，當晚一千六百個座位一定座無虛設，而且門券收益必定遠遠超過其他日子嘅收入。《西樓錯夢》會喺香港文化中心大劇院上演，平日門券賣一百八十至六百八十蚊，港大籌款當晚就賣成一千至一萬二千五百蚊一張，粗略估計，起碼都籌到二百萬。</p><p>睇《西九錯夢》頂吓癮</p><p>仙姐原名陳淑良，上年三月獲得香港大學頒授名譽文學博士，表揚一代名伶對社會、對文藝嘅貢獻。仙姐今次明益港大，肯定恨死隔籬。港大方面解釋，仙姐一向同港大都有保持聯繫，而且一直好希望可以喺人文教育方面出一分力，港大最近同仙姐提起為人文基金籌款一事，仙姐二話不說就應承咗。&#13;<br> 講番《西樓錯夢》，呢齣劇係任白嘅戲寶，連當年嘅雛鳳鳴都只係演過其中一折《錯夢》。各大城市電腦售票網今日有飛賣。大家一定係好心急想撲飛睇戲，喺呢段時間，不妨睇住另一齣折子戲頂住癮先，就係由特首曾蔭權監製、政務司司長許仕仁聯同一眾地產商領銜主演嘅《西九錯夢》，做到二○○七都未做完㗎。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>