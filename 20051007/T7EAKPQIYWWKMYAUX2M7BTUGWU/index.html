<html><header><meta charset="utf-8"><title>701收料站：鄭州燃氣修成正果</title></header><body><h1>701收料站：鄭州燃氣修成正果</h1><p>大市噚日再跌300幾點，令原本已經悶到不得了的小初心情更淡，好彩中移動（941）無端白事想涉足本地流動電話市場，提出收購華潤萬眾（331），即刻令市場憧憬其他電訊股成為併購對象，紛紛亂炒一通。&#13;<br> 其中新移動（862）昨日最高見2.55元，收2.325元，升10.71％，城市電訊（1137）最高見1元，收0.92元，升8.235％，數碼通（315）最高見9.30元，收8.55元，升3.01％。經紀黃話，有Sunday（866）同華潤萬眾在前，就算再有電訊股被收購真係一啲都唔出奇，如果噚日唔係大跌市，炒家可能炒得重興奮。&#13;<br> 另外，鄭州燃氣（8099）最近公布有阿拉伯資金買入8%股權，昨日早上又有大手成交上板，涉及2200萬股，每股0.68元。&#13;<br> 經紀陳話，江湖傳聞有大隻佬要貨。鄭州燃氣以往炒味濃，但隨着不斷有機構投資者入股，隻股又搞緊轉去主板，外間對呢隻股票嘅印象已慢慢改變。鄭州燃氣昨收0.78元，升2.63%。&#13;<br> 慕容小初</p></body></html>