<html><header><meta charset="utf-8"><title>股壇瀏覽器：航空股逆市高飛</title></header><body><h1>股壇瀏覽器：航空股逆市高飛</h1><p>港股周三跌完221點後，噚日再裂口低開218點，報14943，輕輕插穿14860後見補倉盤入市，反彈回14900水平，但其後日股跌幅擴大，午後歐股開市又偏軟，大戶午後再踩港股一腳，恒指險些連14800都不保，全日收報14839，跌321點，成交260.22億元。期指低水30點，收報14809。後市可能仍要尋底，唔通真係股災每多10月時？&#13;<br> 港股明顯在15500水平出現雙頂，形勢惡劣，難得瑞銀仍看好港股後市，維持今年萬七目標，但港股噚日再以大成交失守50日線，阿虎對港股後市已不存厚望，能在15000水平年結已算大幸。&#13;<br> 港股第4季預計有千億元抽水活動，加上息口持續上升，除非有大量熱錢湧入，否則大市好難唔受壓。</p><p>中移動否認購數碼通</p><p>大市雖下挫，股民仍不愁寂寞，轉炒具併購概念的電訊股，其中新移動（862）升10.7%至2.325元，數碼通（315）傳被中移動（941）睇中，加上花旗亦有同樣揣測，股價一度被炒高12%至9.30元，但中移動澄清後，股價即回至8.55元收市，升幅收窄至3%，成交高達4686萬元，睇嚟有唔少散戶損手。阿虎相信數碼通及CSL會成為中資電訊股的收購對象，今日話唔係，唔代表明日冇機會。&#13;<br> 大摩噚日一口氣調低多隻航空股盈利預測、評級及目標價，但油價近期已見回落，航空股無視大摩唱淡，逆市振翅高起飛，南航（1055）升3.26%至2.375元，國航（753）升3%至2.575元，東航（670）則平收1.23元。&#13;<br> 黑客話，油價回落，可以被視為全球經濟放緩的先兆，咪以為係好事。&#13;<br> 阿虎</p></body></html>