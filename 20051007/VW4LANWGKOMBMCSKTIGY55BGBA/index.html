<html><header><meta charset="utf-8"><title>mini傳人Atom視聽大升級</title></header><body><h1>mini傳人Atom視聽大升級</h1><p>細數PPCPhone之中經典，首選一定係mini！白色、圓滑誘人，加上細細部，容易拎上手等特點，難怪賣街近一年，依然咁多型男潮女力撐！O2近日再公布了mini繼任人──Atom。咪睇佢只係換咗鋼琴黑外殼咁簡單，內涵則改以WindowsMobile5.0系統，而且重新裝了一套MediaCenter，就好似現時流行用嘅MCPC（數碼娛樂中心電腦）咁，睇戲、聽歌，完全由一個程式負責，連玩都簡單過人！&#13;<br>記者：陳國輝&#13;<br>攝影：伍慶泉&#13;<br>ImageGirl：Jasmine</p><p>「mini友」必追</p><p>玩親mini嘅都係年輕人，呢部Atom重內置Wi-Fi以及MediaCenter，上網聽歌等娛樂全面加強，肯定冧死mini友！不過，希望價位唔好超過$6,000，否則連Fans都會嚇怕！</p><p>除咗有呢部測試版新機曝光，O2亦喺香港正式成立咗首間「O2Zone」，為用戶提供更完善嘅售後服務；另外，來自英國嘅亞太區CEO亦親身到港剪綵，並透露10月底除咗會正式發布Atom之外，重有幾款未曝光嘅PPCPhone準備殺出，聽完呢個消息之後，期待度絕對爆燈。</p><p>聽歌影相大升級</p><p>Atom係一部以娛樂及多媒體為中心嘅機款。鏡頭部份由原先mini嘅130萬像素CMOS，提升為200萬像素，此外更加裝一盞補光燈，除咗提升相質，重可以應付夜間環境，摸黑都唔再怕；至於機身正下方，就配置咗一對立體聲喇叭，播歌時，可以利用四方向鍵嚟操作選曲、暫停或者調節音量，將舊時嘅mini按鍵完全強化。整體上，單手已經能玩晒咁多種功能，無謂再用支Stylus篤嚟篤去咁煩麻啦！</p><p>內置MediaCenter</p><p>與台灣Dopod900或者838一樣，作業系統用上最新嘅WindowsMobile5.0，而且，Atom重內置PPCPhone未曾玩過嘅MediaCenter。簡單啲講，MC就好似一個圖書館咁，能夠將手機入面嘅圖片、電影以及聲音檔作分類處理，只要用家想聽歌或者睇片，就可以入裏面慢慢揀，既方便又集中；另外，Atom喺眾望所歸下，亦終於安裝咗W-Fi，唔使好似玩mini咁，要專登買張Wi-Fi卡插入去先用到，娛樂方面唔使憂。</p><p>Profile</p><p>系統：WindowsMobile5.0&#13;<br> 制式：GSM850/900/1800/1900&#13;<br> 重量：150g&#13;<br> 屏幕：2.8"26萬色QVGA芒&#13;<br> 相機：200萬像素鏡頭連補光燈&#13;<br> 主要功能：MediaCenter、內置FM收音機、WindowsMediaPlayer10、立體聲雙喇叭、miniSD卡、紅外線傳輸&#13;<br> 售價：未定&#13;<br> 推出日期：10月底</p></body></html>