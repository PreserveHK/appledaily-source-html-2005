<html><header><meta charset="utf-8"><title>　　樂聲迫爆旺角 - 李八方</title></header><body><h1>　　樂聲迫爆旺角 - 李八方</h1><p>為洗脫砵蘭街龍蛇混雜嘅形象，市建局同香港遊樂場協會噚晚搞咗個《LoveMusic@砵蘭街巡迴路演》嘅露天音樂會，有成六千人出席，令本來已經人山人海嘅旺角，更加水洩不通。&#13;<br> 露天音樂會喺朗豪坊對開地段（即山東街至亞皆老街一段）舉行，表演嘉賓包括本地歌手何韻詩同西班牙Flamenco舞蹈家ClaraRamona等。音樂會夜晚八點開始，大概九點三結束，現場觀眾都睇得好投入。&#13;<br> 不過，油尖旺區議員許德亮就話，噚日由晏晝至夜晚，收到十幾個投訴，話音樂會樂聲過大；而為咗綵排，有關路段下晝四點至午夜都封閉，搞到成個旺角都迫爆，有麻雀館老闆重投訴話成晚都冇生意。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>