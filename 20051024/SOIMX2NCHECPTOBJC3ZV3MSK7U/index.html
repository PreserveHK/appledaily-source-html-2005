<html><header><meta charset="utf-8"><title>＜30分貝超靜音NECT8000w水冷COOL！</title></header><body><h1>＜30分貝超靜音NECT8000w水冷COOL！</h1><p>玩電腦最怕過熱，尤其愈係高檔電腦，就更要注重散熱問題，否則只有不斷見到藍畫面，所以坊間出現好多各適其適嘅散熱系統，最常見係使用風扇式「風冷散熱」，另外隨着一眾發燒級超頻玩家需要，更出現「水冷系統」，比單用風扇效果更出色，最近NEC就首次推出一部採用水冷系統嘅廠機──T8000w，唔單止用得涼快，重好靜㖭！	&#13;<br>&#13;<br>記者：許福合&#13;<br>攝影：陳盛臣&#13;<br>ImageGirl：Mandy</p><p>無論用風冷定水冷，都有人玩得好誇張，好似𠵱家行場，有啲機箱竟然話內置咗10把8把風扇，全部開齊咪好似開「個唱」咁熱鬧，重使聽歌嘅！至於水冷重好笑，曾經見過有水冷系統，要喺電腦旁邊放個水桶，或直接駁水喉，唔方便之餘，重好危險，雖然之後有唔少「套裝式水冷系統」出現，不過始終係「小圈子」玩意，今次NEC可以話正式將水冷系統引入家用電腦使用。</p><p>密封水冷循環散熱</p><p>T8000w所使用嘅水冷系統原理其實同汽車冷卻器相近，基本上都係利用冷凍劑將處理器熱量吸收後，帶到散熱片冷卻，再回到處理器吸熱，造成一個循環嘅吸熱同散熱過程，而整個過程都經密封式設計，用家當然唔使自行駁水喉入電腦，而且冷凍劑唔會導電，亦無因為意外洩出而引致走電嘅危險。&#13;<br> 基本上喺一般室溫環境底下，呢套水冷系統可降低4-8℃左右，對T8000w所使用雙核心PentiumD830來講，已經可從危險溫度降低至安全操作水平。可惜嘅係廠機始終係廠機，比較保守，暫時BIOS內都唔會有超頻相關嘅設定，不過用家仍可透過軟件去調節處理器外頻達到效果。機箱少咗個主要發熱點，即使加多張高檔嘅ATiRADEONX600Pro顯示卡，亦唔使擔心打機打到興高采烈時死機咁掃興！</p><p>30分貝　靜如郊野</p><p>水冷比風冷重有個決定性優點，就係比較靜，搵勻全個機箱，唔計顯示卡內置嗰把，T8000w都只係用咗一把風扇，雖然呢把風扇成8吋咁大，不過原來係用咗靜音設計，即使伸個頭埋去都唔覺得有風扇聲。NEC表示，一般操作情況下，機身發出的噪音可低於30分貝；據香港環境保護署資料，30分貝約相等於寧靜郊野所產生的「音量」，以一部咁高效能的電腦嚟講，真係可以用靜到無倫作形容！&#13;<br> T8000w重有埋TVTuner卡，備有Nicam同錄電視功能，利用內置500GB硬碟，可錄影長達500個小時電視節目，500GB硬碟？你無睇錯，雖然巿面係買唔到500GB硬碟，不過T8000w採用硬碟行RAID0嘅設計，簡單講就係可以將2個硬碟加埋一齊用，所以打開機箱，會見到內置2隻250GB硬碟。當要將大量資料備份，又可使用雙層DVDMulti燒碟機，一次過可燒錄8.5GB容量，夠晒方便。</p><p>用家意見</p><p>ClementDIY玩家&#13;<br> 對廠機推出水冷系統比較有信心，至少唔怕漏電、漏水，不過無得超頻少咗個吸引力，如果有得獨立買就最好。</p><p>Profile</p><p>處理器：P-D830（3GHz）&#13;<br> 記憶體：1GB&#13;<br> 硬碟：500GB（250GB×2）&#13;<br> 光碟機：雙層DVDMulti&#13;<br> 顯示卡：ATiRADEONX600Pro&#13;<br> LCD：19"&#13;<br> 讀卡器：SD/MS/xD/PCMCIA&#13;<br> 操作系統：WindowsXP&#13;<br> 查詢電話：NECHK（27955333）&#13;<br> &#13;<br> $13,990（淨主機）&#13;<br> $17,990（連19吋芒及AltecLeasning喇叭）</p></body></html>