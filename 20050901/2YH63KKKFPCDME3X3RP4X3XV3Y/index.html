<html><header><meta charset="utf-8"><title>率先試600萬像素DV手機沖曬8R不留狗牙</title></header><body><h1>率先試600萬像素DV手機沖曬8R不留狗牙</h1><p>潮人興玩電子相簿，影完即Save落手機記憶卡，夠環保之餘，重好慳位㖭！不過，唔少人仍然深信，曬出嚟嘅照片先可以「留住最美嘅一刻」。礙於像素所限，就算配備200萬像鏡頭，用到盡亦只能曬4R，到喉唔到肺！AKMobile最近從台灣引入一款600萬像機王AK-DV2，利用最高嘅2,816×2,112解像度拍攝，足可印製一張「冇狗牙」8R靚相，媲美中階級DC；如斯強悍鏡頭規格，相信會成為本港機壇另一神話！&#13;<br>&#13;<br>記者：陳國輝　攝影：陳盛臣&#13;<br>ImageGirl：家祺</p><p>Profile</p><p>制式：GSM900/1800/1900&#13;<br> 體積：87×46.6×22mm&#13;<br> 重量：118g&#13;<br> 屏幕：1,670萬色內屏、6萬5千色外屏&#13;<br> 機身顏色：白、黑&#13;<br> 通話時間：120-240分鐘&#13;<br> 備用時間：120-150小時&#13;<br> 主要功能：300萬像素鏡頭連閃光燈、可插值成600萬像素效果、22種拍攝模式、微距調校、VGA格式錄像、MP3播放器、支援miniSD卡、內置20MB容量、TV-out功能&#13;<br> &#13;<br> AKMobile（34265008）　</p><p>大概半年前，AKMobile亦曾「爆」過一款300萬像素嘅AK900；經過鏡頭同外形部份改良，卒之誕生咗AK-DV2！所謂600萬像素，其實係由300萬像素經插值處理而成600萬像素效果，不過相質勁滑淨，唔講你都唔知佢經過插值！外形方面，機身比AK900薄少少，而長度及闊度則完全一樣。機殼顏色會推出黑、白兩款，有意針對男女用家嘅喜好，但獨欠潮人酷愛嘅橙色，似乎棋差一着！</p><p>玩盡22種場景</p><p>影相要求不外乎色靚均勻，今次除咗像素大升級，重加入埋22種唔同類別嘅場景模式，包括森林、岩石、海洋、食物等騎呢Mode，又將室外及室內環境細分為6項，至於上代原有嘅近攝模式，今集仍繼續保留，讓玩家去到邊影相，都唔使驚走樣！至於被列入「基本功能」嘅4倍數碼變焦、5種白平衡以及10秒自拍功能，亦統統有齊。影相嗰陣，雖然唔似得SEW800i或SHARPSX813咁具備「半下快門」自動對焦，但快門反應感覺迅速，唔使兩秒就拍到一張靚相。</p><p>錄像超越VCD畫質</p><p>由上代AK900開始，已經奠定「DVLook」形象；今次AK-DV2貫徹270度扭屏，變身DV嘅特點；除咗外形睇得，拍片方面重配備冇限時有聲攝錄，支援AVI、ASF及MOV格式，想錄幾長，全由miniSD卡嚟決定！機身底部有一個TV-out插槽，接駁紅、白、黃AV線之後，可即時從電視上睇番！特別值得一提，影片解像度支援VGA（640×480）級數，而且每秒達30格畫面，比起平時睇緊嘅VCD（320×240）重細緻！</p><p>現場試相效果</p><p>所謂室內人像（白燈光），就即係大家影相時最常遇到的光管燈，試相感覺係相片背景都幾清楚，至於前面嘅人像就有些少偏黑，整體算唔錯！</p><p>「燈泡」亦係室內最常遇到的「黃光燈」，燈泡拍攝環境一般都較暗，所以拍攝時重落埋手機補光燈；整體相片顏色有少少偏藍，但以手機白平衡嚟講，已經做得非常好，而且主體好清楚，抵讚！</p></body></html>