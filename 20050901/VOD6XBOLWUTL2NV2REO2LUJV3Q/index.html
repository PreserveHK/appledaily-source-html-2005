<html><header><meta charset="utf-8"><title>PSP無痛玩中文</title></header><body><h1>PSP無痛玩中文</h1><p>好多人以為PSP2.0版，只可以俾你換吓壁紙過吓癮，而Wireless上網又睇唔到中文，瀏覽器好似作用不大喎！咁諗你就大錯特錯喇，PSP不但睇到中文網頁，唔使改機加軟件，重可以睇埋微軟《Office》家族嘅文件㖭！</p><p>PSP2.0升級檔入面，只係新加入韓文內碼，一般情況下瀏覽中文網頁只會落得「亂碼」收場。雖然無錯係未支援大五碼（Big5）中文，不過PSP卻可顯示Unicode（UTF-8）內碼，只要設計網頁時編碼為UTF-8，PSP一樣可顯示中文！唔信你可以試吓連上台灣軟微個網站，所有中文均會齊齊整整出現喺你面前，神奇啩！</p><p>Unicode全球通用</p><p>UTF-8屬國際性內碼，能令其他語言版本Windows都睇到中文，舉一反三，當大家設計個人網頁，又或大熱嘅Blog網上日誌時，不妨設定語言為UTF-8，令所有電腦都兼容，筆者就設計緊一個PSP專用嘅個人網頁，由解像度到編碼都為PSP度身訂做，有機會再刊登網址給大家分享。&#13;<br> 可能係字款問題，一啲字仍未能顯示，如「咁」、「馨」等字，都會空咗一格，而且某些全形符號亦間歇性出現走位，不過上述都只係小瑕疵，起碼唔使望穿秋水等港台SCE嘅FirmwareUpdate啦！</p><p>喪玩微軟《Office》</p><p>既然PSP睇到中文，梗要諗多啲新嘢去玩啦！筆者首先諗到嘅係，將微軟《Office》家族文件輸出成HTML格式，再儲存喺MSDuo入面，結果PSP成功讀取，中文顯示及文件格式正確無誤，媲美PDA上嘅《DocumentToGo》。以後搭緊車都可睇公司文件，甚至用《Word》自製PSP小說啦！不過除咗記住將編碼改成UTF-8外，檔案存放位置要喺「PSP」資料夾內，再將瀏覽器嘅地址輸入，由「http://」改成「file:/」，順序輸入檔案位置便可。</p><p>文：徐影龍（william@greatvision.com.hk）</p></body></html>