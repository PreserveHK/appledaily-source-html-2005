<html><header><meta charset="utf-8"><title>　　唐唐落區攞料 - 李八方</title></header><body><h1>　　唐唐落區攞料 - 李八方</h1><p>唐唐噚日好忙，上晝猛講內地放寬香港人民幣業務，下晝又去咗將軍澳一個私人屋苑，了解志願機構鄰舍輔導會，點樣協助殘疾人士融入社會工作，推行嘅社會服務目標情況。&#13;<br> 佢重興致勃勃同參加計劃嘅人士分享交流，問吓佢哋做成點。冇法啦，佢身兼扶貧委員會主席，梗係要落區睇吓實況。&#13;<br> 鄰舍輔導會係其中一個獲社署贊助嘅非政府機構，五年前開始，以社會企業模式，喺私人屋苑經營餐廳同家居服務，聘用殘疾人士做嘢，協助佢哋自食其力。&#13;<br> 唐唐參觀完之後話，好高興能夠親自引證一下，喺企業、政府以及非政府機構(NGOs)三管齊下，達致社會共贏嘅一個模式。佢重話，社會企業係一個最優秀嘅模式，扶貧委員會以後會大力推廣。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>