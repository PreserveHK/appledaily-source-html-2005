<html><header><meta charset="utf-8"><title>　　高盛包餐廳睇馬 - 李八方</title></header><body><h1>　　高盛包餐廳睇馬 - 李八方</h1><p>美資大行高盛自七月由法興挖去窩輪界靚人李頌慈後，一直默默耕耘，籌備開張事宜。高盛噚日宣布一口氣發行首批八隻窩輪（全部係窩輪發行商之必備輪），為咗昭告友好，更趁馬會罕有周二跑馬嘅日子，包下跑馬地馬會新開嘅Adrenaline合共兩層餐廳，一方面開party慶祝自己開檔玩輪，另方面亦讓相熟經紀同客戶觀看墨爾本盃賽。&#13;<br> Adrenaline對正聯合看台嘅衝線位，共有四百個坐位，好多獲邀者都畀面出席。呢批高盛友好話，該行今日會再推出十隻窩輪，鑑於李頌慈喺法興時，唔靠免佣都做得好掂，所以高盛暫時都冇計劃行免佣制，亦唔會發行超低引伸波幅嘅窩輪搶爛市；至於發展大計，留番周四舉行記者會講喎。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>