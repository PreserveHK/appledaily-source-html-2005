<html><header><meta charset="utf-8"><title>放榜大過天：仔女情緒Up&amp;Down阿媽一句話</title></header><body><h1>放榜大過天：仔女情緒Up&amp;Down阿媽一句話</h1><p>明天是阿女會考放榜的大日子，我做媽的當然緊張啦，大小事情都要為她打點，不容有失。若她可以原校升讀中六固然好，但萬一要出去撲學校，身為廿四孝媽咪的也要事先做足準備，沒理由坐視不理，除了煲煲靚湯，重可以做啲乜?!&#13;<br>&#13;<br>記者：陳家珍、麥思明　攝影：林栢鈞、楊錦文&#13;<br>Models：BeckyLee、陳太&#13;<br>鳴謝：東華三院健康理財家庭輔導中心</p><p>專家放榜通勝</p><p>其實放榜前夕，家長比子女更緊張，即使子女平時成績不錯，都怕「一時失手」。身為父母，到底可以做啲乜講啲乜？怎樣才不會講錯說話，令子女有雙倍壓力？東華三院健康理財家庭輔導中心的梁主任醒你幾招：</p><p>講多錯多……</p><p>1.放榜前先打擊子女士氣。&#13;<br> 2.將子女成績與他人比較。&#13;<br> 3.翻舊帳，責備子女懶惰。</p><p>總有你鼓勵……</p><p>1.家長可先搜尋升學指南，供子女參考。&#13;<br> 2.鼓勵子女相約同學在家研討升學計劃，互相扶持。&#13;<br> 3.向子女表達家庭財政狀況，明白家庭能負擔的底線。&#13;<br> 4.若家長又不善言詞，可靜坐子女身邊給他們無形的支持。&#13;<br> 5.與子女作多方面溝通，忌只集中在放榜話題上。</p><p>有嘢想講？</p><p>東華三院東華關懷熱線：25480010</p><p>路人甲乙丙　都為你打氣</p><p>放榜小錦囊</p><p>明天有11萬多名會考生放榜，要撲學校要跟人爭便要與時間競賽，數齊隨身攜帶物品，切忌倒瀉籮蟹。</p><p>錦囊1&#13;<br>唔係去飲免多餘飾物</p><p>面試時，第一個印象最重要，衣着以整潔樸素為主，毋須過份隆重像飲宴，輕便Casual，一件白恤衫已是不錯。耳環、手鏈等便可免則免。若平時有化妝習慣，這天也應盡量避免，或塗少許遮瑕膏精精神神便足夠。</p><p>錦囊2&#13;<br>充裕現金$2,000最穩陣</p><p>檢查八達通餘額、帶備足夠輔幣搭車、現金或支票簿支付學校報名費等。免卻浪費時間到銀行提款機排隊，攜帶現金$2,000或以上最保險。記着，明天是要爭分奪秒呀！</p><p>錦囊3&#13;<br>證件相片影多幾份冇甩拖</p><p>預備好透明File，放好履歷表、獎狀、證件相等，記得影印好數份，用夾夾好，明天有需要時即時整套出示，顯現你子女有條理的性格。亦要記得帶備證件相，最好預備定一打。</p><p>錦囊4&#13;<br>面試忌背答案</p><p>到新校申請入學，可能即場會來個簡單面試，面試最重要準時，表現淡定，儀容整潔。回答問題時要自信望着對方，切記不要背誦標準答案。部份學校會選用英文作面試語言，因此不妨參考一下工具書，避免因怯場而表現失準。</p><p>錦囊5&#13;<br>省時包的士$120/小時起</p><p>子女前途大過天，花多少少錢包一部的士最省時方便；而且司機熟悉不同院校位置，省卻自行搵路時間。&#13;<br> 的士同業會（23622337）&#13;<br> 收費：繁忙時間（9:00am-11:00am）$150/小時　非繁忙時間$120/小時（2小時或以上）&#13;<br> 港九電召的士車主聯會（27600455）&#13;<br> 收費：$120/小時&#13;<br> 香港的士中心（25747311）&#13;<br> 收費：$120/小時</p><p>錦囊6&#13;<br>紅金唔啱Feel回歸黑髮</p><p>平時染髮、Highlight整個頭又金又紅的，面試前最好先到髮型屋染回黑髮。唔夠時間？起碼也要用噴色劑噴回黑色。</p><p>錦囊7&#13;<br>後備電池　長氣都唔怕</p><p>手提電話在放榜前要充好電，當日可能要經常打電話詢問學校收生情況、向家人或朋友互通消息。帶埋後備電池，就萬無一失啦！</p><p>錦囊8&#13;<br>柔韌紙巾不可少</p><p>Touchwood講句，成績不如理想已經喊濕幾包紙巾。再在猛烈陽光下四圍走，不停流汗，呢個狼狽樣又點去面試？所以，隨身帶備幾包堅韌紙巾不可少。</p><p>錦囊9&#13;<br>乾糧充足最緊要</p><p>要四處撲學校，隨身帶備麵包餅乾等乾糧，以備不時之需。最好帶定一排朱古力，可即時補充熱量。水也不能少，在酷熱天氣下周圍走，不斷流失水份，飲多啲水可免中暑。</p><p>錦囊10&#13;<br>放榜手冊冇佢唔得</p><p>除了帶備填表要用的順滑流暢的原子筆外，搵學校更需帶備一本天書。放榜手冊內有齊了各區學校地址、電話及上年收生情況；想另謀出路，書中一樣附有進修、海外升學、求職等資料。冇一本傍身又點得！</p><p>一句定生死?!&#13;<br>講得</p><p>「你都好畀心機，相信你都滿意呢個成績啦！」&#13;<br> 「我都知道你好擔心，慢慢嚟啦，我會支持你。」&#13;<br> 「世上好多嘢都掌握唔到，會考只係人生其中一個階段，失敗可以再嚟過㗎！」&#13;<br> 「其實除咗讀中六可以升到大學，重有好多途徑，慢慢揀，唔使咁擔心！」&#13;<br> 「唔好同人哋比較，最緊要盡咗力，媽咪爹哋就開心。」</p><p>唔講得</p><p>「睇你都唔得㗎喇，唔使旨意我會幫你呀！」&#13;<br> 「我唔可以再供你讀書，你自己諗辦法啦！」&#13;<br> 「平時咁懶，成日掛住打機，𠵱家考唔到，抵死啦！」&#13;<br> 「你睇隔籬小明考5、6個A，叻過你好多！」&#13;<br> 「中文科考B（03），差少少就拎到A，唉，真唔抵！」</p></body></html>