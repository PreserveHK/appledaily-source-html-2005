<html><header><meta charset="utf-8"><title>電腦新產品：紅黃藍白黑富士通好色輕薄機</title></header><body><h1>電腦新產品：紅黃藍白黑富士通好色輕薄機</h1><p>可能近排暑假，人人充滿活力，連電腦產品都要食住條水，喺呢方面搞新意思，好似近期推出嘅Notebook，都係專門針對一眾有「活力」，坐唔定嘅用家使用，機身輕巧之餘，功能仍然相當齊備，前日富士通就推出五色版本嘅LifeBookP7010，除咗照顧到電腦用家需要，重學埋MP3機咁玩花款，有5種顏色機身可供選擇，潮人用家就最啱！&#13;<br>&#13;<br>記者：許福合　攝影：陳偉強</p><p>Profile</p><p>處理器：P-M753（1.2GHz）&#13;<br> 記憶體：512MBDDR&#13;<br> 硬碟：80GB&#13;<br> 顯示：10.6吋WXGA&#13;<br> 無線網絡：802.11b/g&#13;<br> 光碟機：雙層燒錄DVDMulti&#13;<br> 體積：261×199×32mm&#13;<br> 重量：1.5kg&#13;<br> 查詢：31012898（富士通）</p><p>Notebook幾時都係細機最受歡迎，從10.6吋到12.1吋嘅機種亦特別多選擇，富士通呢部P7010，更係一機就有5色揀，包括紅、黃、藍、白同黑，要有活力嘅可選擇前3款顏色機，若果想「普通」啲，黑同白色都係出入Office嘅好選擇！除咗顏色突出之外，P7010重沿用富士通一貫優美嘅設計，外形流線型，全機合埋都只不過一張A4紙咁大，而重量更令人意外，以全能型機種來講，P7010只重1.5kg實在非常出眾，對要經常拎住部腦出出入入嘅用家，可減輕唔少負擔。而配備嘅10.6吋靚芒重係16:9規格，工作娛樂並重，忙碌之中偷個空檔睇番場戲，實在唔錯。</p><p>內置DVDMulti長命電池</p><p>今時今日即使以細機來講，無光碟機已經係叫Out！雖然「淨機」Notebook比較輕，不過以新機來講，大約只係重2kg左右，揀部有光碟機較為化算！P7010所內置光碟機位置可能要遷就機身，設於近乎機底位置，連筆者都差啲走漏眼。講番光碟機本身，係最新最強嘅DVDMulti雙層燒錄規格，即使要燒8.5GB容量資料都可以一碟包辦，簡單又方便，除此之外，較冷門嘅DVD-RAM都一樣支援，所以兼容性方面絕對令人放心！講到Notebook要玩燒碟，筆者一向最擔心電源，想當然燒碟比較食電，燒到一半發覺無電都幾麻煩，此機電池就特別強勁，可以操作7.6小時，若果加埋額外電池，重可以玩盡11.2個鐘，應足夠正常一日使用。</p><p>指模辨識雙卡插槽</p><p>揀得P7010，除咗貪佢外形具個人風格外，P7010內置AuthenTecTruePrint指紋識別技術，可保障電腦內嘅私人資料，唔怕資料被人隨意閱讀，令未受權嘅人連用電腦嘅機會都無！P7010另一個特別之處，係雙卡槽設計，喺SD/MS卡槽外，重獨立內置咗CF卡槽，毋須再靠PCMCIA去讀CF卡，實在方便唔少。無線網絡支援當然唔少得，內置有802.11b/g，另外亦設有S-Video、IEEE1394等介面，駁電視或接駁DV機都無問題，同大機比較，擴充性同樣一流。</p><p>BABYQ點揀？</p></body></html>