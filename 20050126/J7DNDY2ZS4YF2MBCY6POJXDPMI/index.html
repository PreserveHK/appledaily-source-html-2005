<html><header><meta charset="utf-8"><title>流動通訊：<br>摩記05賀年智能手機MPx巨芒縱橫揭</title></header><body><h1>流動通訊：<br>摩記05賀年智能手機MPx巨芒縱橫揭</h1><p>要數近期最Hit之WindowsMobile手機，相信非O2的XdaIImini莫屬，憑其細小機身兼強勁功能，贏得唔少用家青睞。不過日前Motorola推出的MPx，同樣採用WindowsMobile作業系統之餘，外形更加出位，2.8吋巨芒打橫打直揭都得，一機兩開絕對前無古人，再加上123萬像素鏡頭，絕對又玩得又睇得！&#13;<br>&#13;<br>記者、攝影：劉耀祥</p><p>現時三大智能手機作業系統之中，無論係Symbian、WindowsMobile定係Linux，Motorola已經盡在掌握之中。早前先推出採用Symbian作業系統之3G手機A1000，話咁快就輪到呢部行WindowsMobile嘅MPx，雖然唔係3G手機，不過全機由內至外，一樣夠搶眼，自問係手機玩家或者高階用家，MPx絕對係你杯茶！</p><p>機側㩒掣打橫開</p><p>驟眼睇MPx似乎未有任何突出地方，最突出的都只係其61.2×99.7的體積，又或者係重達174g的重量，拎上手第一句就係「嘩，好大部呀！」，跟住第二句就係「嘩，好得意呀！」，原因機身可以好似一般摺機打直開之餘，閂埋之後，只要㩒住機側按鈕，就可以好似Notebook咁打橫開，的確好玩！不過如此設計並非只係貪玩，更重要嘅作用就係畀用家使用內置之QWERTY鍵盤，雖然鍵盤細細，不過手感都算唔錯，唯獨是鍵盤右側凸起，操作右方按鈕就有啲頂住頂住！而且MPx亦用上Touch芒，所以操作時就算係直度，都一樣冇問題，只係機身體積較大，女用家就要「扯行」啲隻手板！</p><p>123萬像素鏡頭</p><p>MPx外形的確好玩，不過功能上更勝一籌！首先顯示器面積相當之大，解像度有320×240像素，橫睇直睇都有唔錯觀感。雖然只係6萬5色，不過夠光夠清晰，配上123萬像素鏡頭，全螢幕影相亦冇投訴。外芒下設有3個按鈕，就算唔打開部機，都可以靠呢3個按鈕操作機內好多功能，例如聽歌、甚至轉Theme一樣得！MPx支援SD記憶卡，最大可支援1GB記憶卡。可惜機內記憶體較少，只有32MB，所以買定張大容量記憶卡都冇走雞！</p><p>藍芽、WiFi樣樣齊</p><p>MPx要力壓群雄，當然技不止此，其目標不單止係同級手機，就連PDA用家亦都要收歸旗下。所以現今唔少PDA已經內置嘅WiFi功能，MPx亦一樣有，再加埋藍芽及紅外線，實力非常強橫。而WindowsMobile嘅耍家之作，《IE》、《Outlook》、《MSNMessenger》亦一一俱備，上網Check電郵都話咁易。最後一提，就係MPx隨機會有皮套附送，質料亦絕非街邊貨色，造功非常好，啱晒MPx用家嘅身份！</p><p>新機四圍Look</p><p>PROFILE</p><p>制式：GSM800/1800/1900MHz三頻&#13;<br> 作業系統：WindowsMobileforPPC&#13;<br> 外芒：6萬5色（96×64像素）&#13;<br> 內芒：6萬5色（320×240像素）&#13;<br> 鏡頭：123萬像素&#13;<br> 記憶體：32MB＋SD卡槽&#13;<br> 功能：WiFi、藍芽、MP3播放/鈴聲、MMS、24和弦&#13;<br> 備用時間：103小時&#13;<br> 通話時間：3小時&#13;<br> 體積：99.7×61.2×24mm&#13;<br> 重量：174g&#13;<br> 查詢：27872282（全新世界）&#13;<br> $7,280</p></body></html>