<html><header><meta charset="utf-8"><title>　　總警司布吉行好「低調」 - 李八方</title></header><body><h1>　　總警司布吉行好「低調」 - 李八方</h1><p>南亞大海嘯，警方派總警司黃柏年率領五十名特遣隊員，開赴泰國災區布吉尋找失蹤港人。黃sir接受警隊刊物《警聲》專訪，佢話今次係首次有咁大批港警到外地執行大規模調查工作，由於喺當地冇司法權，所以一直保持「低調」。&#13;<br> 其實港警咁大批人馬去到人家地方，着晒有港警徽號嘅服飾做嘢，又喺酒店貼埋尋人海報，照計都唔算低調啩！先前幾個內地公安，聲都唔聲來港辦案，咁就叫做低調嘞。重有，政府暗啞底唔takeaction，呢啲咪叫做低調處理囉。&#13;<br> 黃sir重話，班夥計由朝做到晚，往往夜晚十一點至食飯。八方有晚去間十一點鐘就打烊嘅餐館食飯，咁啱撞正黃sir帶住班手下，筵開三席，可能收咗工，大家都食得興高采烈，不過見到成班記者殺到，就速速離場。如果講遲開飯，照計都應該係班記者囉。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>