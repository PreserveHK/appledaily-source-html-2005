<html><header><meta charset="utf-8"><title>　　反官商勾結阿董嗌口號變捉蟲 - 李八方</title></header><body><h1>　　反官商勾結阿董嗌口號變捉蟲 - 李八方</h1><p>阿董施政報告，自埋兩大地雷，一口叫做「扶貧委員會」，另一口，叫做「堅決反對官商勾結，徹底杜絕利益輸送」口號（以下簡稱「反勾絕輸」口號），結果梗係自己捉蟲，搞到俾人話經已同長毛李卓人成立咗一個「董梁李聯合政府」，長毛李卓人所提出嘅口號，阿董照單全收，梗係從此長爆屎渠，手尾多多！&#13;<br> 有見及此，早前痛批煲呔權「隻手遮天」嘅田少，在英文報章撰寫英文文章（可見本港英語人才真係大把），為「官商勾結」正名，話應該係「官商合作」，並且話咁完全冇問題，唔知點解，田少話，廢董聽咗一啲讒言劣質意見（英文叫ill-advised），所以至儍更更，嗌咗「反勾絕輸」口號出來！&#13;<br> 好多人一睇份施政報告，就鎖定「反勾絕輸」口號，係壽爺所親口頒誦，由廢董罰抄書，並有權威人士指出，根本壽爺喺澳門當面刁難阿董，內容原汁原味，經已寫晒喺份施政報告裏面，重點就係「反勾絕輸」呢十六字真言。</p><p><spanclass>田少好好膽 &#13;<br> 可以講，「反勾絕輸」就係壽爺勒令阿董「提高管治水平」嘅中央精神，竟然話呢兩句係讒言兼劣質意見，田少有如上趟企出嚟反23條，真係好好膽！&#13;<br> 冇「官商勾結」？咁點解咁多中小型地產商，咁唔順「數碼港」，並多次向北京中央人民政府篤背脊，話阿董益晒一兩個地產商？賭王何話：有啲人「肥到連襪都着唔到」，若然真係「官商合作」，咁賭王講嘢又點會咁風趣兼尖酸刻薄？&#13;<br> 廢董呢頭讀完施政報告，嗰頭即時反口唔認，在記者會竟然親口否定施政報告內容，話冇官商勾結呢回事！施政報告有幾多公信力，由阿董即時自我掌摑、自我推翻「反勾絕輸」口號，就可見值幾多錢！&#13;<br> 現時田少又出聲嘞，唔知有乜後果呢？佢次次出親聲，必有大鑊嘢，睇嚟又有好戲在後頭咯喎！係呢，田少呼籲過，在大嶼山開賭場，重話只歡迎大陸官去賭，點解施政報告冇咗呢一條呢？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>