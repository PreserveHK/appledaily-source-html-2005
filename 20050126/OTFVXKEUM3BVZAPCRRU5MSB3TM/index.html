<html><header><meta charset="utf-8"><title>一味窩輪：3770交投旺1日可炒幾轉</title></header><body><h1>一味窩輪：3770交投旺1日可炒幾轉</h1><p>個市柳暗花明，忽然有奇逢，期指市場活動家冇再踩多一腳落去，未知是否因為亞鉅3度增持長實（001），惹來遐想。歌仔有唱，輸完又嚟賭過，C輪升到滿天星。恒指一升，就係接近200點，收13584，見番上周二左近水平。&#13;<br> 恒指C輪3700：恒指掂檔，恒指C輪自然掂檔，出閘快馬係4539，皆因槓桿率勁爆（前日143倍，昨日輪價升後變為86倍），收4.2仙，飛升68%，有84球轉手。炒呢類輪要準備贏得多輸得多。&#13;<br> 恒指C輪正路之選係3700，最熱門係佢，炒家分分鐘1日炒幾轉，是日成交949球，較發行量323球多近兩倍，收18.1仙，升3仙即係20%。隻輪喺6月底到期，溢價3.2%，槓桿率16.7倍（有效9.7倍），引伸波幅19.9%，數據相當靚。想賭得刺激過3700，可以揀3505，收10仙，升25%，5月底夠鐘，溢價3.3%，槓桿率31.6倍（有效14.8倍），引伸波幅15.8%。&#13;<br> 長實C輪4471：長實升2.25元，亞鉅增持有效應。是日最勁嘅長實C輪係4449，進帳70%，皆因溢價低、槓桿率勁，但成交太奀，吼中都難搵真銀。&#13;<br> 長實連跌多日首日回升，睇嚟冇咁短癮，搵C輪短炒，揀4471，8月初到期，大把日子，輪價30.5仙，溢價5.8%，槓桿率23.5倍（有效10.5倍），引伸波幅19.3%，數據唔錯。&#13;<br> 新地C輪4643：新地（016）轉勢向上，搵C輪炒，揀4643，6月初到期，輪價47.5仙，溢價4.6%，槓桿率15.1倍（有效8.6倍），引伸波幅25.4%。&#13;<br> 章盛</p></body></html>