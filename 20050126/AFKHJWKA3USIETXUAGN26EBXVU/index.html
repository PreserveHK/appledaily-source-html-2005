<html><header><meta charset="utf-8"><title>　　李國能唔想生意興隆 - 李八方</title></header><body><h1>　　李國能唔想生意興隆 - 李八方</h1><p>猴年好快就過去，大家喺雞年會有乜嘢大計呢？八方噚日喺法律援助服務局新春酒會見到終審法院首席法官李國能，佢話新一年希望大家工作順利、身體健康同新年進步，但佢就千叮萬囑，叫八方同其他朋友，千祈唔好祝佢新一年生意興隆，重話諗起就怕怕。&#13;<br> 李國能話，喺節省資源嘅大氣候下，司法機構𠵱家嘅人手已經非常緊。如果嚟緊呢一年司法機構重生意興隆，大家都可以想像吓喺司法機構任職嘅上上下下，肯定做到冇停手。&#13;<br> 查實噚日嘅新春酒會，有好多法律界嘅朋友都有畀面出席，八方當然乘機八吓領匯官司上訴嘅進展，但法援署署長張景文同代表盧少蘭婆婆嘅律師帝理邁，都對件事三緘其口，吊吓大家胃口。&#13;<br> （圖）李國能（左二）話最唔想法院喺新一年生意興隆，因為司法機構人手好緊。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>