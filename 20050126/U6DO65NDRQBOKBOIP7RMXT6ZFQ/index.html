<html><header><meta charset="utf-8"><title>股路縱橫：遠展瓣瓣掂中線睇4.5元</title></header><body><h1>股路縱橫：遠展瓣瓣掂中線睇4.5元</h1><p>港股噚日先跌後急升，且升勢之勁，大出市場意料之外，恒指曾經跌過30點，但午後有大買盤掩至，挾倉挾到收市，結果恒指大升197點，收13584，又上番10日線（13553）之上，成交184億元，期指收13570，低水14點。國企升勢亦急，國指收4617，升71點。&#13;<br> 地產股大翻身，最突出係鷹君（041），高收17.80元，升1.30元，升幅7.8%，長實（001）、新地（016）同恒地（012）亦分別有2.5%至3.4%進帳。大摩看好樓市，地產股以大陽燭形態反彈，重有得升。&#13;<br> 遠東發展（035）呢輪個勢都算幾強，噚日破位而上，高收3.10元，升2.4%，升破20日同50日線，10日線亦開始回升，MACD出現入貨訊號，短期上升目標係前高位3.55元，中線可見4.50元。&#13;<br> 遠展主要在本港經營酒店同內地大城市發展地產項目，提供穩定增長嘅盈利，去年開始進軍澳門，發展酒店同賭場建築物。近期澳門概念股大幅波動，部份原因係唔少股票仍在概念階段，但遠展嘅計劃已好實在，且定今年5月動工，完成後預計每年可帶來5.5億元的收益。</p><p><spanclass>多間大行推介 &#13;<br> 遠展已同威尼斯人集團簽約，在澳門氹仔發展不少於3000個房間的酒店、100萬方呎之購物及娛樂綜合廣場，以及14萬方呎之賭場及表演廳（租予威尼斯人集團，遠展不參與經營），總樓面面積逾300萬方呎。&#13;<br> 遠展在上海發展的錦秋加州花園，係集團嘅金雞（年年生金蛋），出年雞年，收益肯定會更豐厚。&#13;<br> 加州花園地鐵車站06年底落成，集團已做好銷售計劃，在明年底前，推出1000個商業及住宅單位發售，去年每個單位賺30萬元，保守估計新盤每個單位賺35萬元，單係此項目的收益便可達3.5億元。&#13;<br> 加州花園待發展單位有5300個，足夠未來5年入數之用，年年有幾億元，而樓價上升，每年的收益亦會水漲船高。&#13;<br> 重有本港酒店業，新酒店「麗都」已試業，年底酒店數目增至7家，客房1800個，現時入住率超過90%，明年開始，每年收益估計有6000至7000萬元。&#13;<br> 遠展有多間大行推介，基金亦揸重CB，換股價係4.10元，遠展股價升到3.50元水平，略作整固後，再創新高嘅機會極大。&#13;<br> 郭兆誠</spanclass></p></body></html>