<html><header><meta charset="utf-8"><title>701收料站：中國綠色貨落強手</title></header><body><h1>701收料站：中國綠色貨落強手</h1><p>地產股噚日重現買盤，臨收市前恒指發力抽上，大升近200點，市場氣氛當堂好番晒。今日新股王朝酒業（828）掛牌上市，按佢嘅爆燈超額認購倍數，睇嚟今日會有一番熱鬧。&#13;<br> 呢排好多芬佬對酒類同食品相關股份，似乎特別有興趣，好似經紀陳推介嘅金威啤酒（124），噚日股價表現相當勁抽，最高見過3.275元，收3.075元，升幅有成11.82％。至於上市唔算耐嘅福記食品服務（1175），就算超額配股隻綠鞋行使唔完，但股價一樣硬淨，噚日又升6.42％，收5.80元。&#13;<br> 經紀黃話，炒股一樣要睇潮流，呢輪留意呢個sector會有着數。中國綠色食品（904）嘅街貨，聽講主要由芬佬坐晒，不妨望多兩眼。噚日股價升3％，收1.68元。&#13;<br> 中國綠色上周公布截至去年10月底半年業績，盈利6205萬元人民幣，增加4.34%，中期息派2.97仙。隻股去年曾以每股1.46元配售1.05億股，個別芬佬亦有增持。&#13;<br> 慕容小初</p></body></html>