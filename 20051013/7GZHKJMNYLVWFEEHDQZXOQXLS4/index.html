<html><header><meta charset="utf-8"><title>SEW550i水貨搶閘！旋屏大喇叭夠型夠炸</title></header><body><h1>SEW550i水貨搶閘！旋屏大喇叭夠型夠炸</h1><p>SONY「WALKMAN」作金漆招牌嘅「W」系列，終於發出第二度攻勢！呢款W550i自從6月喺新加坡曝光以嚟，旋轉彩芒設計加上有如Hi-Fi般「炸」得嘅喇叭，一直令人印象難忘！今個禮拜初，水貨率「先」喺旺角登場，並以$2,880低價開賣，假如你因為唔鍾意直身機而錯過W800i嘅話，呢部W550i大可成為你換機新目標！&#13;<br>&#13;<br>記者：陳國輝　攝影：陳智良&#13;<br>ImageGirl：Joey</p><p>Profile</p><p>制式：GSM900/1800/1900&#13;<br> 屏幕：26萬色彩芒&#13;<br> 體積：93×46.5×22.5mm　重量：120g&#13;<br> 通話時間：510分鐘　備用時間：200小時&#13;<br> 主要功能：WALKMAN播放介面、FM收音機、130萬像素鏡頭連補光燈、內置256MB容量、3D遊戲、Style耷p外殼、藍芽</p><p>數碼友讚易上手</p><p>初次玩W550i，就覺得佢嘅相機操作好User-friendly，而且按鍵編排就手，好易用；只係相質仍有待改進。</p><p>呢款水貨版W550i，功能大致上同即將見街嘅香港行貨差唔多。最大分別，就係水貨只有白色同橙色，獨欠藍色！另外，佢支援簡體中文或英文，唔能夠顯示繁體字。據SonyEricsson表示，港行W550i其實已準備就緒，並預計今個星期尾推出，不過價錢暫時未定，心急到唔等得嘅，當然要即時出機啦！如果忍得手嘅，等埋行貨個標價，隨時有平機執！</p><p>內置256MB唔插卡</p><p>咪睇佢機身厚過W800i，就以為唔搶鏡！W550i之所以厚度達22.5mm，一定有佢道理。原來喺機側、機面以及機底，已配置立體聲喇叭，加埋晒全身，足足有三隻咁多！筆者重試過將音量扭到盡亦唔覺得坼，音響震撼程度，直迫房仔迷你Hi-Fi㗎！播歌介面沿用W800i嘅WALKMAN模式，就算上到飛機，仍可啟動音樂模式嚟聽歌，唔使被迫熄機咁慘！&#13;<br> 但係W550i都有死穴，就係唔支援外置記憶卡，想當流動硬碟機咁用就有啲困難！好彩，佢內置容量多達256MB，以4MB一首歌計算，足可下載64首咁多！對清貧學生嚟講，直情連幾百蚊買卡錢都慳番，此舉可謂極盡細心。</p><p>橫向影相兼打機</p><p>如果大家重記得S700i，其旋屏設計喺當時嚟講可謂極度震撼！W550i以同一款賣相推出，除咗外形比以前的骰兼好色之外，「分唇」掣重強化咗！最值得一提，係屏幕上下兩端都加入咗娛樂專用掣，進入相機模式時，佢就會自動變成決定及取消，加埋機頂快門及變焦掣，操作恍如DC；而打機嗰陣，重可以四粒掣一齊用，配合四方鍵及勁靚3D遊戲，打機就最爽！</p><p>試相區</p><p>售賣點：T羍neMobile（26289090）&#13;<br> 旺角先達廣場G60號舖</p><p>SE06年力作&#13;<br>P990i新3G強Phone</p><p>P910i嘅成功，令SE再發表同系列勁作P990i！除繼承原有大芒設計，及喺數字鍵底部安裝QWERTY鍵盤之外，重首次採用全新Symbianv9.1作業系統及UIQ3軟件平台。P990i還對應3G制式，支援面對面VideoCalls，另外，鏡頭提升至200萬像素，並內置Wi-Fi，影相、上網將全面強化。預計06年首季推出，令人萬分期待！</p></body></html>