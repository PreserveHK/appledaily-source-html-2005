<html><header><meta charset="utf-8"><title>後浪推前浪 - 左丁山</title></header><body><h1>後浪推前浪 - 左丁山</h1><p>到陸羽飲茶，行到二樓轉角處，上咗樓梯一步，有人嗌一聲：「阿左！」聲音不知從何而來，回頭張望之時，一位男士已經走到面前：「係我呀！」啊，原來係投資許，唔見好耐，佢成個人變晒，冇咗肚腩。投資許拉左丁山去佢張枱，一位男士在座，眼甘甘咁望住左丁山，咦，呢位仁兄好面熟喎，係邊位呢？於是望多佢三眼，唉吔，就係「美人如玉劍如虹」，衰鬼退休之後，喺香港失咗蹤，乜咁好在陸羽二樓出現，與投資許密斟。&#13;<br>投資許話：「我去咗美國差不多一年，休息夠嘞，又試返嚟玩過。」好吖，呢位波浪理論專家返得及時，趁南韓、日本、印度股市興旺，炒亞洲股甚有可為。虹哥又點呀，點解咁耐冇見人？虹哥話：「我去美國玩咗幾個月，返嚟冇幾耐啫。」會唔會重出江湖呢？四十出頭就退休不幹，早唔早啲呀？虹哥話：「未有諗過，遲啲先至講。」&#13;<br>唔好話老鼠跌落天秤自稱自，當年虹哥初出道不久，走嚟訪問左丁山講venturecapital，嗰陣時香港冇乜人認識創投基金，一個新仔記者聽左丁山講完，篇報道居然寫得似模似樣，冇寫錯，左丁山就睇起呢個記者，認為佢好有前途；後來搞傳媒，左丁山立即想挖佢過嚟跟自己，但佢嫌人工少，唔制，拖拉咗成年幾，佢先至肯過檔。時光飛逝，虹哥已經可以退休，曾捐款五百萬畀蘋果慈善基金，真能人也。見親佢，就覺得長江後浪推前浪，一代新人勝舊人，青出於藍呢三句古語，完全冇錯。&#13;<br>講咗幾分鐘，上到三樓，賓架黎在座，一開口就話：「我鍾意阿拉斯加。」律師W唔知佢講乜，賓架黎再話：「上海佬想屋企也！」左丁山為之失笑，原來佢係講緊本欄寫過嘅燈謎。賓架黎跟住又問律師W：「唐朝玉璽，猜一個高官！」律師W諗咗一陣，答：「唐英年？」估燈謎原來唔係想像中咁容易。</p></body></html>