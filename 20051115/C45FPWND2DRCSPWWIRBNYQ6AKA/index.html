<html><header><meta charset="utf-8"><title>電腦新產品：<br>Notebook跟風換橙殼M50流動影院開片!</title></header><body><h1>電腦新產品：<br>Notebook跟風換橙殼M50流動影院開片!</h1><p>好多時數碼產品推出特別色，都價值不菲，不過呢部東芝最新推出SatelliteM50只係賣平民價$8,990，以一線品牌來講，真係好少見，規格雖然唔算頂級，但勝在外形夠潮又輕巧，最特別重係個橙色機身，新鮮兼特別，加埋注重影音功能，包你隨時喺街邊睇戲都可以過足片癮。&#13;<br>記者：梁瑋瑜&#13;<br>攝影：焦之達&#13;<br>ImageGirl：Kathy</p><p>至潮橙殼　金屬味重</p><p>M50呢部橙色機取名為陽光橙銅，顧名思義，隻橙色望落去係閃閃哋嘅，筆者拎部W800i出嚟比一比，隻色果然好相似，絕對係今年最潮嘅橙色，而且外殼雖然係用咗膠殼，但係感覺反而好有金屬Feel，輕磅得嚟夠晒大體！&#13;<br> M50重量係2.26kg，14"芒嘅機嚟講唔算太重，加上配備咗可以燒錄雙層DVD+R嘅光碟機，無論作為DesktopReplacement定拎出街都咁方便，美中不足嘅地方係此機不設讀卡器，今時今日咁嘅設計，就難以原諒喇。</p><p>14"闊屏幕　聲畫俱佳</p><p>M50擁有一個14"闊屏幕，用咗東芝嘅ClearSuperView技術，畫面對比度十分高，加上用咗有128MB記憶體嘅ATIXPRESS200MGMA顯示卡，用嚟睇DVD好流暢，不過筆者試機嘅時候就發覺反光問題較明顯，用家喺較暗嘅環境使用會好啲。&#13;<br> 除咗畫質夠靚，M50亦好照顧到用家嘅聽覺享受，內置名廠harmon/kardon靚聲喇叭，加上SRSTruSurroundTX及SRSWOW音效，睇戲時立體聲效果特別明顯，以一部唔使$9,000嘅機嚟講，完全係物超所值喇。</p><p>Profile</p><p>處理器：IntelCeleronM370（1.5GHz）&#13;<br> 記憶體：512MBDDR2&#13;<br> 硬碟：60GB&#13;<br> 光碟機：DL（+R）DVDSuperMulti&#13;<br> 顯示屏：14"ClearSuperViewWXGALCD&#13;<br> 預載平台：WindowsXPHome&#13;<br> 尺寸：343×242×29.8-38mm&#13;<br> 重量：2.26kg&#13;<br> 其士（商業系統）（29533555）</p></body></html>