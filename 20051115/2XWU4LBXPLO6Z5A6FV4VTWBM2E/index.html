<html><header><meta charset="utf-8"><title>　　孫公唱冧歌闊太齊獻吻 - 李八方</title></header><body><h1>　　孫公唱冧歌闊太齊獻吻 - 李八方</h1><p>房屋及規劃地政局局長孫明揚前晚畀面四太梁安琪出席保良局一百二十七周年慶祝晚會，點知要做主禮嘉賓之餘，重俾賭王點唱，一擲三十三萬，要求孫局長唱K，局長最初都半推半就，點知又有總理加碼，籌到大拿拿四十萬，請孫局長上台獻唱。&#13;<br> 咁多善款，孫公冇得推，就即場揀咗首英文冧歌《Can'thelpfallinginlove》，音樂響起，孫局長好陶醉咁唱，突然間四太趨前一啖錫落孫局長塊面度，其他女總理、闊太太，見到都唔執輸，蜂擁而上，令到孫局長可以擺明車馬左擁右抱，呢啲正一係飛來豔福，真係羨慕死人。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>