<html><header><meta charset="utf-8"><title>蘭西情報課：上月摸貨34宗嘉湖炒風盛</title></header><body><h1>蘭西情報課：上月摸貨34宗嘉湖炒風盛</h1><p>一手樓炒風勁，發展商嗰頭賣完樓，門口已經有二手放盤，重即日有獲利成交㖭；近嚟連二手住宅都炒味漸濃。中原地產報告，十大藍籌屋苑四月共有七十二宗摸貨，比三月嘅二十六宗多約一點八倍，重高過第一季全季嘅四十五宗。&#13;<br> 天水圍嘉湖山莊係炒風最嚴重嘅屋苑，四月錄得三十四宗摸貨，佔整體四成七，較三月更多逾十倍，而第一季夾埋僅得六宗。嘉湖多摸貨，係因為炒家喺低水時掃入單位，之後趁市好逐步摸出獲利。新界樓市落後大市，嘉湖摸貨係最佳證據。&#13;<br> 另外，荔枝角美孚新邨四月有十五宗摸貨，僅次於嘉湖，比三月就多五成。不過，以季度計，美孚就連續兩季稱冠。<br> &#13;<br> <spanclass>羅守耀執導拍戲中原捧場派戲飛 &#13;<br> 裕泰興羅守耀係電影發燒友，做做吓地產，突然走咗去拍電影，重入主銀河集團，拍過嘅電影「柔道龍虎榜」，曾經喺旗下物業示範單位內派戲飛，吸引準買家睇樓。&#13;<br> 之前銀河拍嘅戲，羅守耀未有全情投入，但新成立製作點，所拍嘅「非常青春期」就係佢親自執導，可以話佢嘅處女作。呢套戲𠵱家已經搞緊宣傳，就快上畫。&#13;<br> 不過，中原地產已經搶先一步派飛，即日起經中記睇樓客戶，登記咗就有機會獲得兩張戲飛，名額四百個，下個禮拜三喺銅鑼灣利舞臺戲院睇呢場特別場，劇中演員如吳日言同古宇等，重會親臨同大家一齊睇戲㖭。中記話套戲同集團嘅新形象配合，所以贊助呢次特別場。</spanclass></p><p><spanclass>澳門買樓要打孖上 &#13;<br> 澳門樓市似乎未受壓抑炒風言論影響，交投仍然活躍，美聯張一輝話，集團本月一日獨家代理嘅高士德區新益利廣場，一個禮拜已賣出七成單位，平均每呎一千四百四十二。&#13;<br> 新益利廣場共有七十八伙，面積介乎千二至二千四方呎，由發展商之一嘅怡華（國際）統一業權後拆售。&#13;<br> 張一輝指出，發展商規定買家要一次過買兩個單位同一個車位，付款方法係首期樓價三巴仙，七日內畀一成二，七月中再畀一成，明年一月中付五巴仙，餘款入伙前七日找數。<br> &#13;<br> <spanclass>御苑買家歐資變港商 &#13;<br> 淺水灣南灣御苑第一座全幢喺上月中易手，賣方係新加坡基金GRA就係人都知，至於買家身份，𠵱家終於曝光，係GOODLIFELTD。&#13;<br> 根據公司註冊處登記，呢間公司由鄺海鑾、鄺紫凌同凌志雄三人出任董事，登記地址係葵涌某廠廈，相信買家並唔係代理所講嘅歐洲資金，而係道地廠家。&#13;<br> 至於個成交價，同代理報四億二千萬亦有些少出入，土地註冊處登記嘅成交金額係三億九千四百幾萬。&#13;<br> 電郵地址：nancy@appledaily.com</spanclass></spanclass></p></body></html>