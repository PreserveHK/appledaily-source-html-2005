<html><header><meta charset="utf-8"><title>一味窩輪：中銀C輪4578吼位買</title></header><body><h1>一味窩輪：中銀C輪4578吼位買</h1><p>恒指跌66點，扣除長和除息拖低27點，實際跌唔夠40點。期指收13970，低水48點。滙控（005）下周三除息1.09元，佔恒指39點，所以期指實際冇乜低水。&#13;<br> 中銀C輪4578：中銀（2388）雷打不動，企硬喺14.85元，全日高低亦只係1格。炒窩輪，最怕正股唔郁，壽命唔長而有一定溢價嘅C輪，會陰吓陰吓跌落去。冇乜溢價嘅則冇乜事。&#13;<br> 等中銀回番些少，買啲C輪4578，隻輪7月尾夠鐘，輪價6.2仙，負溢價0.2%，槓桿率24倍（有效15.3倍），引伸波幅16.1%。中銀C輪交投唔多，4578有28球易手，已經算係最熱門嘅。其他中銀C輪，冇成交兼夾數據更加唔得。&#13;<br> 中電信C輪4500：中電信（728）收2.675元，跌7.5仙，熱門C輪4500收17仙，跌1.3仙，跌得唔夠。4500係中電信C輪中嘅主角，最多人炒上炒落，但昨日跌幅未跟得上正股，咪買住，一係等跌多啲至諗，一係等正股爬番些少上去而隻輪冇跟上去之時至買。4500喺10月尾到期，溢價10.3%，槓桿率15.7倍（有效7.6倍），引伸波幅27.4%。溢價都幾高，不過炒長壽命嘅窩輪，溢價貴買貴賣，至緊要有大成交，要甩手都唔使傷腦筋。搏殺啲，炒4689，隻輪昨日散16%。&#13;<br> 章盛</p></body></html>