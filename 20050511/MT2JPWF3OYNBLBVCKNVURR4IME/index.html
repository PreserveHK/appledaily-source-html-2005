<html><header><meta charset="utf-8"><title>701收料站：IPE復牌股價看升</title></header><body><h1>701收料站：IPE復牌股價看升</h1><p>繼世紀建業（079）前日急跌後，噚日晏晝又輪到其他澳門賭業股急跌，尤以黃金集團（1031）跌得最重，最低見過0.26元，收0.27元，跌8.47％，成交股數9863萬股，金額2696.9萬元。&#13;<br> 世紀建業則再跌13.79％，收0.25元，成交股數高達1.85億股，金額4846萬元。&#13;<br> 經紀陳話，黃金集團跌得咁重，表面係股壇長毛質疑佢出售節約能源業務單交易，但實際係全球大方向不利賭業股，所以全部濠賭股都受累。但經紀陳話對阿太好有信心，覺得黃金今次跌得過份。&#13;<br> 至於早排一度被唱好的IPE（929），噚日下午停牌搞先舊後新配股，據講以每股1.15元，配售1億股。經紀黃話，IPE前一排去過星洲路演，芬佬反應唔錯，加上今次配股又冇四圍派出街，而係有芬佬接貨，所以復牌後仍然睇好。&#13;<br> IPE停牌前收1.20元，升1.69％，成交53.9萬元。&#13;<br> 慕容小初</p></body></html>