<html><header><meta charset="utf-8"><title>玩具反斗城今日開倉$5起逐區掃</title></header><body><h1>玩具反斗城今日開倉$5起逐區掃</h1><p>舊年人山人海的玩具反斗城開倉，今日再嚟過！舊年開倉貨分為BB區、教育玩具區、男仔區、女仔區與及電玩區，但今年就特別新增定價區，分別為$5、$10、$20、$30、$50、$70及$100區，最啱預咗Budget的爹哋媽咪隨時計定數，為荷包止血！&#13;<br>&#13;<br>記者：周頌堯&#13;<br>攝影：伍慶泉、陳智良</p><p>你會搶啲乜？</p><p>開倉第一擊：$5區趁早搶斷比卡超</p><p>擺放於$5蚊區的貨品一律都是寵物小精靈系列的模型公仔。作為玩具城重點推介貨品之一的Pokemon，喺香港興咗已經差不多10年，建立咗一大班固定Fans。今次開倉由原價$19.9勁減至$5超筍價，各位Fans又點可以錯過？玩具反斗城的公關姐姐話，幾個受歡迎的款式例如比卡超同貝貝龍，因為較受追捧，存貨方面會比較緊張，所以想盡快集齊全套系列，記得要趁早﹗</p><p>開倉第二擊：$10區懷舊龍珠返嚟喇！</p><p>人氣漫畫經典作《龍珠》、《男兒當入樽》近期相繼重新推出產品，懷舊熱潮啱啱開始！專做動畫產品的美國公司Toynami推出的i-men系列，包括有《龍珠》、《超時空要塞》、《百獸王》等，種類繁多。這套系列最特別之處在於隨盒附送的銀幣，每盒銀幣款式配合番個別玩具，除咗可以做公仔座之外，重具有收藏價值。現由原價每盒$19.9，減至五折$10一件。</p><p>開倉第三擊：$30區重煲哈利波特</p><p>最新一集《哈利波特：火杯的考驗》預告片剛剛出爐，預計10月率先在北美洲上映，第六本原著小說《HarryPotterandtheHalf-BloodPrince》亦即將在7月面世。玩具反斗城今次開倉亦食住呢條水，推出三款哈利波特產品。公關姐姐話約12吋高的哈利波特人形公仔，喺舊年非常熱賣，今次開倉就由原價$169.9減至$30，絕對超值！</p><p>開倉第四擊：$50區Game迷各取所需</p><p>今年開倉同往年一樣，有齊各大遊戲機種的遊戲帶：包括XBOX之《007：誰與爭鋒》和《忍者龍劍傳》、PS2之《櫻花大戰》、GameCube之《日版職業特工隊》等。最吸引之處莫過於所有電玩遊戲機碟劃一價$50，各位Game迷，記得早啲去$50定價區提早搶貨！</p><p>筍貨特價場</p><p>除咗$100以下的分區特價場，其實重有唔少勁減貨品都值得入貨。</p><p>額外有着數</p><p>今次玩具反斗城開倉，顧客買四件可獲送贈第五件（以五件中售價最平者作贈品）。此外購物滿$500，即可獲贈玩具反斗城$50玩具券，於正店購物可作現金使用。&#13;<br> &#13;<br> 開倉資料&#13;<br> 地址：尖沙嘴海港城展銷集世界商業中心3字樓&#13;<br> 時間：５月11-16日&#13;<br> 11:30am-9:00pm&#13;<br> 查詢：29916222</p></body></html>