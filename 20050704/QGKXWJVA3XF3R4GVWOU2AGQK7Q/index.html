<html><header><meta charset="utf-8"><title>外國樓盤 - 左丁山</title></header><body><h1>外國樓盤 - 左丁山</h1><p>全球主要國家嘅樓市，齊齊興旺，搞到格林斯潘要出口術，希望樓市唔好升得太多太急。連番加息之下，樓市升勢放緩，尚未下跌，不過個別城市地區，炒得太高嘅，就會跌番，例如英國首相貝理雅去年高價買入倫敦豪宅區五房大宅，一年之內就蝕咗近一千萬港元，兩公婆面燶燶。英國首相份人工唔算多，如果貝理雅要搵真銀，不如早啲辭職，效法克林頓周圍去演講，一星期一次，一次三萬鎊，每年都收番百五萬鎊啦，重可以寫回憶錄，預支版權費呢。假如財相白高敦心急接任，唔知會唔會使陰濕招，令到英國加息，貝理雅咁就更加頭赤咯。</p><p>最近英文報紙多咗澳洲、倫敦、新加坡啲樓盤廣告，吹噓位置靚、設計好，而且價錢與香港比起來，便宜好多，於是有人心郁郁，買番一間投資收租都好吖。馬主Ｃ睇見澳洲雪梨市中心佐治街（GeorgeStreet）有靚樓賣樓花，諾曼科士打爵士設計（滙豐大廈、西九天幕、赤鱲角機場建築師），鄰近DarlingHarbour，離唐人街不遠，步行二十幾分鐘可到歌劇院海皮，位於維多利亞大廈附近，正噃，立即搵澳洲人馬主Ｎ問路，原來馬主Ｎ早已買樓在附近，回報率四厘幾，買後一路升值，唔知幾過癮。馬主Ｎ在澳洲留學，現在每年去雪梨幾次，對環境十分熟悉，佢話：「睇廣告，地點就一流嘞，不過千祈咪貪大，澳洲人鍾意住在市郊獨立屋，唔多喜歡市中心，只有外國人、留學生會住downtown，所以買兩房單位（細過一千呎）最好租，一房單位（五百幾呎）太細，三房單位太大，比較難租出。我就係買咗一個兩房單位，好好租，從來不愁冇租客。」&#13;<br> 往外國買樓，真係要搵當地熟人教路，買錯咗就盞激氣。淨係睇廣告而買樓，分分鐘中招。外國樓盤如果在當地銷情好好嘅，使乜嚟香港搵客呀。</p></body></html>