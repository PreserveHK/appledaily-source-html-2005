<html><header><meta charset="utf-8"><title>薄身DC始祖再發力CASIO力撼SONYT7</title></header><body><h1>薄身DC始祖再發力CASIO力撼SONYT7</h1><p>𠵱家好多人買DC，影相質素已經係其次，最重要嘅係機身夠薄夠型，講到薄身DC，大家可能會諗起近期SONY嘅CyberShotDSC-T7，最薄嘅部份只係得9.8mm，絕對係技驚四座，不過大家唔好忘記薄身機嘅始祖CASIO，佢嘅S系列都一樣做到有咁薄得咁薄，而且CASIO出品嘅DC，一直以嚟非常受歡迎，今次新作EX-S500一出馬可以同T7鬥個你死我活！&#13;<br>&#13;<br>記者：梁瑋瑜&#13;<br>攝影：林栢鈞&#13;<br>ImageGirl：Joey</p><p>當年CASIO推出EXILIMEX-S1，只有11.3mm嘅厚度實在令全世界人人震驚，雖然變焦功能欠奉，但係憑住佢超薄機身，已經令到好多人嚇親，而各DC廠都開始設計以薄為主嘅DC嚟迎合呢個潮流，今時今日CASIO推出同系列嘅EX-S500，仍然都係以薄身做賣點，不過無論像素同功能上都有升級，薄得嚟絕對有實力。</p><p>13.7mm薄手感良好</p><p>EX-S500最薄部份有13.7mm，而平均厚度係16.1mm，相比T7平均14.7mm嘅機身雖然厚咗少少，但係喺市場上已經係數一數二嘅薄度，拎上手記者發覺佢比起《便利》重要薄，放喺褲袋隨時拎出嚟玩SnapShot就最啱，呢部機薄得嚟重好有質感，就算男士用都唔會覺得輕飄飄冇手感，除咗灰色之外重有橙色同白色，女仔實會鍾意。唔好以為薄機就只會得個樣，EX-S500用咗500萬像素嘅CCD，有3倍光學變焦，可以拍到最高2,560×1,920解像度嘅相片，用埋PictBridge功能，唔經電腦直駁Printer就可以即刻印到A3咁大張相。EX-S500可以拍到30fps嘅MPEG4短片，解像度有640×480，拍出嚟嘅短片清晰同埋流暢，螢幕上面嘅紅點掣只要一㩒就即刻開始拍片，唔似得普通相機進入咗短片模式之後重要㩒快門掣，保證唔會錯過咗珍貴嘅片段。</p><p>影相睇相反應快</p><p>另一個畀記者印象深刻嘅特點，係EX-S500嘅反應十分之快，無論係開機關機定係轉換影相/睇相模式，都可以喺1秒之內做到，喺睇相方面重可以做到每0.1秒1幅嘅高速重播，讓用家可以好快咁搜尋影咗嘅相，喺影相嘅時候快門釋放時滯亦都好快，話影就影完全唔會有任何阻滯，表現非常出色。一般用家影相嘅時候都會容易手震，尤其是用一啲細細部嘅相機，EX-S500就加入咗獨家嘅Anti-ShakeDSP防手震技術，原理係用更高嘅感光度嚟加快快門速度，從而令到影像更加清晰，試用時發覺開啟之後手震情況明顯得到改善，表現令人滿意。</p><p>長命電池連拍200張</p><p>EX-S500擁有CASIODC一貫電池夠勁嘅特點，可以拍到200張相，或者可以連續拍1小時20分鐘嘅影片，由朝影到晚都唔使驚住冇電喇！呢部機有33個場景畀用家揀，比較特別嘅包括拍攝寵物、文字、水花等等，應有盡有，對於唔熟悉攝影嘅用家十分之實用。令人較為失望嘅地方係EX-S500嘅螢幕只得2.2吋大，比起多數新機嘅2.5吋細咗少少，而且螢幕嘅解像度唔算高，睇起上嚟觀感比較一般，呢一點有待CASIO方面作出改善。</p><p>Profile:</p><p>感光元件：500萬像素CCD&#13;<br> 變焦：3倍光學、4倍數碼&#13;<br> 記憶卡：SD/MMC&#13;<br> 電源：專用鋰電池&#13;<br> 體積：90×59×16.1mm&#13;<br> 重量：115g&#13;<br> 查詢：捷成洋行（29262320）</p></body></html>