<html><header><meta charset="utf-8"><title>中環在線：《信報》賣盤羅生門</title></header><body><h1>中環在線：《信報》賣盤羅生門</h1><p>李澤楷睇嚟真係好有興趣做傳媒。記得佢上月嚟《蘋果》參觀，對各個部門都睇得好仔細，有乜唔明就問。噚日，有報道話佢會收購《信報》。《明報》記者向李澤楷求證，佢嘅答覆係「至今並沒有任何協議，連意向書也沒有」。咦，並無協議，咁即是有傾過啦！&#13;<br> 華華由80年代初開始睇《信報》，由東籬程逸和張五常到艾黛到余錦賢，都好有感情。遇有大是大非，梗要搵林行止社論讀一讀。《信報》如果賣，香港好多人都唔捨得，亦擔心易手後佢嘅立場會唔會變。&#13;<br> 為咗呢單新聞，有記者噚日在《信報》報社門外企咗成個下晝，但都問唔到乜嘢。華華自己去問，答案就係「外界經常有財團接觸《信報》，但從來未收過PCCW或者Now任何入股或收購要求。另外，林先生同林太太近兩三年冇見過李先生」。至於PCCW嘅答覆，就係「對《明報》嘅報道冇乜嘢可以補充」。&#13;<br> 聽過官方回覆，華華嘅解讀就係：李澤楷真係想買，而且一定有傾過，只係目前未傾掂，可能係價錢或者其他條件唔啱。大家等多一陣，就會水落石出。&#13;<br> 回歸之後，報業唔易做，不過一直有人想做。Now搞緊財經台，李澤楷買間財經報社好合邏輯，何況重有好多界外利益，問題係點樣說服到林生林太啫。&#13;<br> 李華華</p></body></html>