<html><header><meta charset="utf-8"><title>　　田二少有高血壓？ - 李八方</title></header><body><h1>　　田二少有高血壓？ - 李八方</h1><p>九鐵主席兼僱員再培訓局主席田北辰，噚日主持再培訓局長沙灣再培訓資源中心開幕禮，重順便試一試測量自己嘅血壓。但一量之下，竟然發現田二少嘅血壓係174/102，脈搏每分鐘係八十三下。&#13;<br> 根據世界衞生組織嘅指引，成年人嘅血壓正常應該係130/85或以下，如果大過140/90就算係高血壓。不過，一般量血壓應該要捲高衫袖，但田二少就冇咁做，佢着住件西裝嚟量血壓，所以得出嚟嘅結果或者會有少少偏差，加上咁多人睇實，點都有啲緊張嘅。&#13;<br> 唔知田二少係咪俾G2000業務、兩鐵合併、語文政策之類嘅工作搞到過份操勞，睇嚟佢都係時候注意飲食同埋鬆弛身心，醫生嘅忠告當然係多做運動、少鹽多菜。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>