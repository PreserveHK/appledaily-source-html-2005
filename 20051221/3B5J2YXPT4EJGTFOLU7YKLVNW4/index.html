<html><header><meta charset="utf-8"><title>財經評論：首富難做</title></header><body><h1>財經評論：首富難做</h1><p>蓋茨是世界最有影響力的巨富，在不到30年內累積510億美元財富。正所謂不招人妒是庸才，曾幾何時電腦界因為眼紅蓋茨，話佢係魔鬼。其實只要貨真價實，消費者便會自願奉上真金白銀，賺錢並不是甚麼罪孽。對手鬥唔過微軟，就用反壟斷法敲詐，無論如何利世民仍然視蓋茨為英雄人物。&#13;<br> 蓋茨對版權和專利一直看得很緊，所以微軟也是世界上最積極持有專利權的一間公司。1976年，當時年僅21歲的蓋茨寫了封給電腦發燒友的公開信，大意是侵犯知識產權，會令到程式設計師不再開發有用的新程式。由這一刻開始，蓋茨便得罪了一眾業餘電腦發燒友，亦埋下日後處處敵人的伏筆。蓋茨有理無理事無大小都申請專利，甚至連人家的發明都搶過來做專利，令到電腦界對佢更加憎恨。&#13;<br> 美國專利法將專利判給第一個提出申請專利的人，而並非發明者，用意在於鼓勵發明家盡早循合法途徑保護自己的心血作品。專利是有限期的，所以發明家愈早申請專利，等於公眾愈早可以免費分享發明成果。不過蓋茨的發迹史說明，保護知識產權等於鼓勵更多研究開發。如果沒有蓋茨，今天的資訊科技界亦絕對不會像現在般發達。&#13;<br> &#13;<br> 好人更難做&#13;<br> 蓋茨自己話，就算佢唔再搵錢，由現在開始日花100萬美金，都要成個世紀先可以敗光身家，所以蓋茨決定要將全副身家貢獻社會，用來發展貧窮國家嘅教育同醫療問題。&#13;<br> 其實蓋茨自己最明白保護知識產權嘅重要，所以推廣醫療發展嘅同時，亦不忘推廣保護藥物專利權的國際公約，不過仍然被激進分子批評，真是好人難做。蓋茨又打算送電腦到貧窮國家，以為可以幫助推動教育，不過亦被激進分子批評為微軟打開市場，又吃一記悶棍。&#13;<br> 蓋茨發財之後立品，雖然終於撥開雲霧見青天，被時代雜誌選做今年風雲人物，但係其實蓋茨最大貢獻，始終係微軟嘅成功。老實講，蓋茨做再多善事，幫到嘅人都唔及因為買入微軟股票而致富嘅人多。送電腦去非洲，對當地貧民幫助有多大明眼人一看便知。蓋茨對醫療發展嘅貢獻，更加及唔上一間小型藥廠。蓋茨從商多年，如果連呢一點都睇唔到，實在講唔通。&#13;<br> 利世民</p></body></html>