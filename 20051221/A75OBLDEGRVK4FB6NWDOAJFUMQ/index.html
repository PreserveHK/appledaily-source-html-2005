<html><header><meta charset="utf-8"><title>Sagem長氣王喪傾任拍MK榮𠝹女利器玩全日</title></header><body><h1>Sagem長氣王喪傾任拍MK榮𠝹女利器玩全日</h1><p>記得初玩3G，就好似返到「大哥大」年代一樣。傾唔夠一日，就話要叉電；面對面用VideoCalls，更唔使旨意玩到一句鐘！即使新推3G機電池容量不斷加碼，但仍然敵唔過鍾意煲粥嘅長氣仔女。法國Sagem於2.5G界久休復出後，06年首部大作W7正式發布，挾潮界聽得、影得兼睇得之餘，更屬旗下首部3G作品！值得留意嘅係，代理聲稱W7竟長達15日備用時間！究竟有冇咁堅？筆者專誠搵嚟別號MK榮嘅3G用家，一日內喪傾喪玩，睇吓呢部W7能否抵得住MK榮嘅蹂躪！&#13;<br>&#13;<br>記者：陳國輝&#13;<br>攝影：何家亮&#13;<br>Model：榮、家祺、Kathy&#13;<br>鳴謝：勁歌唱片（24394886）</p><p>玩高電量出位者，首推PHILIPS。旗下9@9系列一向被譽為「長氣王」，好似9@9++、9@98、9@9i以及9@9c等，規格上都列明備用時間長達720小時，亦即係啱啱30日，好驚人！喺3G界雖然未見PHILIPS有任何動靜，不過SagemW7就搶先玩高電量，無論煲視像電話抑或上網單撈音樂，都「長氣」過現時3G手機好多！</p><p>MK榮喪玩W7實錄&#13;<br>10:00am（用電情況：全滿）</p><p>筆者由早上10:00到達荃灣德華公園計起，將呢部號稱高達15日備用時間嘅W7交畀MK榮，讓佢喪玩至晚上7點為止！大家估吓，喺經歷一日「洗禮」之後，電池量會剩低幾多格？即睇！</p><p>狂煲視像成粒鐘&#13;<br>10:05am</p><p>當MK榮知道呢部3G機係免費任打，佢二話不說就即刻用VideoCalls搵Kathy談心。佢話W7個芒雖然唔係好Wide，只係得2.1"左右，不過26萬色彩芒就非常Sharp，而且解像度達到176×220，傾視像嗰陣就好清楚見到Kathy個外貌！但唯一挑剔，係畫面經常跳格，令到動作同聲音唔係咁Match，感覺怪怪哋。話時話，MK榮唔經唔覺同Kathy講咗成粒鐘，跟住重打咗幾個Calls畀老友話試機㖭！</p><p>勁影百張冧女相&#13;<br>12:05pm</p><p>呢邊廂剛同Kathy談完心，另一邊竟然又約咗家祺食Lunch！喺中午食飯時間，佢嚟到德華公園附近嘅茶餐廳打發時間，但係趁女友未到，MK榮就急不及待試玩W7嘅130萬像素鏡頭，四圍偷拍女仔留念！之後食完飯又同家祺喪影相，數量更幾乎逼爆手機記憶體！但發現，原來W7不設影相快捷鍵，幸好介面上有小圖指引，不致令操作困難。影好相重即時用藍芽及紅外線Send畀家祺，用起嚟整體感覺唔錯。</p><p>逛街睇3G波經&#13;<br>3:05pm</p><p>陪過女朋友食Lunch，終於輪到自己去Wet喇！MK榮走到報紙檔買份波經，然後一支公去咗南豐中心地下嗰間投注站。佢踎喺石壆，一手拎住份報紙，一手拎起部W7猛㩒，就係想先「消化」晒3G足球新聞，分析過先落注，簡直「Pro」到冇人有！MK榮話，既然Connect到3G，佢通常會睇埋港聞、國際新聞，有時重會單撈MP3歌或者Java遊戲，喺投注站足足磨咗兩粒鐘！</p><p>MP3轟足兩粒鐘&#13;<br>5:05pm</p><p>拎住部W7，除咗可以傾視像電話、影相以及瀏覽3G網站之外，潮人必玩嘅聽歌功能當然唔例外！MK榮由離開投注站開始，就啟動音樂播放器聽歌，機內容量唔算多，但機側就配備microSD（即T-Flash）卡槽任你擴充，最適合抄大量MP3歌曲。同時，音樂播放器更設有均衡調校，玩法都幾多！不過，MK榮就嫌W7冇咗個快捷鍵唔夠方便，假如機面具音樂專用掣，咁肯定會吸引好多啦！</p><p>返歸休息未需充電&#13;<br>7:00pm</p><p>直至晚上，筆者再由MK榮手上接過部W7，發現喺玩足成日嘅情況下，電池量竟僅僅消耗一格，非常襟玩！喺眾多3G手機當中，過往傾多陣視像都怕冇電嘅憂慮一掃而空，W7可算係新一代「長氣王」。</p><p>PROFILE</p><p>制式：WCDMA/GSM&#13;<br> 體積：112×46×20mm&#13;<br> 重量：120g&#13;<br> 屏幕：26萬色彩芒&#13;<br> 通話時間：360分鐘&#13;<br> 備用時間：360小時（15日）&#13;<br> 主要功能：視像通話、130萬像素鏡頭、音樂播放器、3DJava遊戲、藍芽、插T-Flash記憶卡&#13;<br> 售價：待定&#13;<br> 推出日期：06年二月&#13;<br> 查詢：聯訊科技（23919029）</p><p>同場加映&#13;<br>黑魂版myX-8限量500部</p><p>唔知係咪全球第三大LV旗艦店最近開幕嘅關係，呢股LV風潮，令一年多前由LV設計師所Design嘅myX-8，亦突然之間「復活」，推出咗黑色特別版。基本上，功能及外形同以前冇分別，今次純玩鋼琴黑機殼，並限量發售500部，以香港為專賣區，若然大家有收集名牌嘅習慣，相信myX-8亦屬於你那杯茶。&#13;<br> &#13;<br> 規格：GSM三頻、26萬色彩芒、130萬像素鏡頭、插T-Flash卡&#13;<br> 售價：$2,680（行）</p></body></html>