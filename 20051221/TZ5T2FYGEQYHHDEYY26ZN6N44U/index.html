<html><header><meta charset="utf-8"><title>　　牆有紅杏好過滿地牆頭草 - 李八方</title></header><body><h1>　　牆有紅杏好過滿地牆頭草 - 李八方</h1><p>「滿園春色關不住，一枝紅杏出牆來」，在特區玩政治，少啲文學素養都唔得。陳太忽然出招，除咗令八方晨早爬起身衝去記者會，重要猛查詩詞字典，睇吓點解紅杏咁威，迫到堂堂老學究不顧身份口出惡言。&#13;<br> 冇所謂啦，千古罪人都可以返去黨校演講，一枝紅杏亦難保有日開遍上亞厘畢道。陳太雖然只係見步行步，但煲呔已經老羞成怒。咁又難怪，當日大大聲話飲香港水流香港血，今日連搭一轉飛機飛上去幫香港人講句說話都怕影響錦綉前程。做人要有吉士噃，你估單係靠拉得人多就強政勵治咩。</p><p>煲呔應學吓大sir風範</p><p>記得八十年代初中英談判告急，大Sir鍾士元率領一眾行政局議員，就飛咗去倫敦幫香港人爭取權益，佢哋都係委任嘅，但都唔怕祖家唔高興。有例在前，點解今日特區政府唔敢北上？&#13;<br> 撇開陳太以前係煲呔上司，身為退休公務員公開論政是否啱身份，佢喺記者會上所講嘅香港人都好啱聽。當然有好多人馬上猜度佢背後有乜動機邊個指使，係咪自己想選特首……唔夠人拗就玩陰謀論，都經常見。其實二○○七都冇得選特首，到二○一二陳太七十二歲，紅杏都謝啦。&#13;<br> 喺特區玩政治除咗文學素養，更加重要係有票，今日立法會決戰，民主派只要有二十一票，就可以否決五號報告書。依八方睇，除非中央有重大突破，呢一仗政府冇乜機會贏；而中央唔會有乜大動作，因為方案通唔通過冇所謂，將來再傾啫，最緊要係冇意外。至於佢哋派人四出游說，話唔通過好麻煩，相信係盡人事而已。</p><p>特權分子倍增盞嘥錢</p><p>好多人話個方案雖然唔係十全十美，但都有進步吖；但係有乜進步呢？八百個選委增加到一千六百個，表面睇好似多咗人、民主咗少少，實際上就係由八百個特權分子，加到有千六個，令有特權嘅人多咗一倍就真。&#13;<br> 至於多十個立法會議席，喺比例代表同分組點票機制綁死之下，六十個議員同七十個有乜分別呢，用多啲納稅人嘅錢囉。&#13;<br> 陳太係A字頭，煲呔係B字頭，世事係整定嘅。一枝紅杏，點都好過滿地牆頭草。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>