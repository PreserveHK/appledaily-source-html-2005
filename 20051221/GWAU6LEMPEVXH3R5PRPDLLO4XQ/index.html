<html><header><meta charset="utf-8"><title>證監3高職等人埋位</title></header><body><h1>證監3高職等人埋位</h1><p>沈聯濤唔做證監會主席後，又再有華人高層離任。證監營運總裁兼企業融資部執行董事Peter歐陽長恩決定，明年5月底約滿後不續約，重返市場。近日證監已刊登廣告，公開招聘營運總裁職位，而佢嘅企業融資部執行董事職位就重未出ad。Peter加入證監前是滙豐亞太區投資銀行聯席主管，任內最大挑戰是協助恒發私有化，但最終功敗垂成，估唔到3年後恒發又來過，真係歲月催人。&#13;<br> 計埋韋奕禮轉任證監主席後留下嘅市場監察部執行董事空缺，證監有3個高層職位等人埋位。聽講市場監察部執行董事個位就快有人選，好可能係外國人，至於營運總裁就以現時證監會主席辦公室顧問莊思滔呼聲最高，佢來自澳洲證監。計落證監高層可能要等分拆總裁主席後，至會見到個華人主席。</p></body></html>