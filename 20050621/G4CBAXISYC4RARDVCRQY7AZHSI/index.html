<html><header><meta charset="utf-8"><title>數碼影音：<br>40GB7吋大芒國產PMP平踩場</title></header><body><h1>數碼影音：<br>40GB7吋大芒國產PMP平踩場</h1><p>呢期PMP係最多人追嘅熱賣產物，不過大勢都玩3.5細芒兼上$4,000開外價位，買機嗰陣真係有割忽肉嘅感覺！千呼萬喚嘅國產機終於踩入PMP市場，講緊嘅係本周新出ShincoPMP-1700，機身驟眼睇好似一部7”流動式DVD機，不過今次佢就飛走光碟盤，換入40GB硬碟，加入4合1插卡槽，預先入片、當流動影院當然冇問題，而且佢個插卡槽重有「入相」功能，數碼攝影一族重可以當埋做DigitalWallet，最重要係價錢唔貴，新機平售$2,998，好過你去腦場買部冇芒齋HDD嘅DigitalWallet啦！&#13;<br>&#13;<br>記者：梁瑋瑜&#13;<br>攝影：陳智良&#13;<br>ImageGirl：Stephyann（TalentBang）</p><p>Profile</p><p>尺寸：195×143×27mm&#13;<br> 重量：690g&#13;<br> 支援播放格式：AVI、MPEG、DAT、JPEG、MP3、WMA、OGG、WMA&#13;<br> 支援記憶卡：SD/MMC/MS/CF&#13;<br> 使用時間：3小時（影片）/5小時（音樂）&#13;<br> &#13;<br> 華仁會（23980280）&#13;<br> 地址：旺角花園街75-77號花園商業大廈3樓</p><p>玩得PMP！都係預咗兩類人，一是為睇片、二是攝影發燒友當佢做DigitalWallet；如果你屬前者，兼追求超完美畫質，我諗你都可能買咗PSP或EPSONP2000；不過如果你想平玩、兼有大廠質素，PMP-1700的確唔錯，7"顯示屏係Shinco一貫嘅細膩，軟件同硬件都配合得幾好，運行好順暢，最重要係Shinco近年一直玩開流動產品，對於攞住去旅行當DigitalWallet，當然安心好多啦！</p><p>7吋螢幕　色靚唔反光</p><p>打開ShincoPMP-1700個蓋，就會見到呢個7吋螢幕，比起一般PMP嘅螢幕足足大咗1倍，睇片唔使睇到眼都矇，而且呢個芒重係16:9闊螢幕，用嚟睇電影都睇得舒服啲，真係好細心照顧到用家嘅需要。&#13;<br> 螢幕嘅解像度唔算好高，不過色彩表現令人滿意，而且唔似得市面上好多PMP咁有反光問題，就算拎出街喺陽光之下都睇得清清楚楚，喺畫面表現的確唔錯，部機個芒有7吋咁大，好多人可能會擔心會唔會好大部，其實ShincoPMP-1700機身只有唔夠3cm厚，收喺袋度都好方便。</p><p>40套VCD隨街睇</p><p>一般嘅PMP內置硬碟多數都係20GB，而ShincoPMP-1700就加大碼去到40GB，講容量已經多過人，記者試機嘅時候將兩個鐘頭VCD壓縮成一個大約1GB左右嘅MPEG1檔案，即係話40GB硬碟可以裝到差不多40套戲，將全城最Hit嘅戲放晒入去都得！&#13;<br> 此外，PMP-1700機身重配置有SD、MMC、MS及CF卡插槽，佢除咗可以直過影片、音樂同相片檔案至硬碟外，用家重可以玩「記憶卡」直播，真係幾方便！另外，機身還另配置有USB2.0插口，將PMP-1700接駁上電腦後，可直接「上傳」及「下載」多媒體檔案落硬碟度！不過唯一不足者，是這個USB插口，並唔能夠直接對應「記憶棒」及CardReader，否則在使用上可能會更方便！</p><p>雙耳筒拖友齊齊聽</p><p>一部PMP除咗可以播片之外，當然重可以用嚟聽歌同埋睇相，聽歌方面介面比較簡單，冇乜特別嘢可以設定，螢幕下面嘅喇叭音質普通，好嘅地方係有兩個耳筒位，拖友一齊聽歌就可以一人一對耳筒，聽歌都聽得冧啲啦！至於睇相方面，呢部機可以用幻燈片形式播放相片，顏色顯示鮮明，整體操作都係靠下面嘅幾個掣，用起嚟都十分之易用！</p><p>《TMPGEnc》壓縮影像免費軟件</p><p>ShincoPMP-1700支援AVI、MPEG同DAT檔案，用家可以直接將DVD同VCD檔案抄入去睇，不過大家如果以慳位為原則，可以先用軟件將檔案壓縮，MPEG格式裏面質素最好就係MPEG2（亦即DVD格式），兩個鐘嘅片大約要4GB，其次就係MPEG4，兩個鐘頭片可以壓縮到1.5GB左右，而最慳位嘅就係MPEG1，兩個鐘嘅片1GB以下都得。有興趣自己整MPEG壓縮短片的話，大家可以試吓呢個叫《TMPGEnc》嘅免費軟件，幾個步驟就可以將VCD的DAT轉成MPEG1。&#13;<br> &#13;<br> 官方網頁： http://www.tmpgenc.net/ </p></body></html>