<html><header><meta charset="utf-8"><title>新車速報：<br>05年版加裝備抵上加抵GoodMorning</title></header><body><h1>新車速報：<br>05年版加裝備抵上加抵GoodMorning</h1><p>6萬幾蚊一架1086cc全新車？上年KiaMorning推出時早已成為事實！憑住一副可愛樣貌及驚人車價，一度出現供不應求情況，成為新牌仔恩物！05年版Morning已經到港，外形、價錢一樣不變地吸引，而且加上幾樣超實用裝備，用落一定覺得抵上加抵。&#13;<br>&#13;<br>記者：馬慶武&#13;<br>攝影：陳偉強&#13;<br>模特兒：敏（D8）</p><p>後座加料安全實用</p><p>六萬幾蚊嘅新車價，的確係好吸引，起亞Morning更有一個平易近人、討人歡心嘅賣相。難得係廠方唔會見好就夠，為05年版Morning加上新裝備。當中最實用嘅係將後排座椅椅背以6:4分割，令到本來已經可以放平增加嘅載物空間更加實用更加靈活，就算有乘客坐喺後座，一樣可以放平隔鄰嘅椅背，擺放較長較大嘅物件。&#13;<br> 照顧車主需要，亦加強後排座椅嘅安全性，為後座乘客提供獨立頭枕，當遇到從後而嚟嘅撞擊，可以有效保護乘客嘅頸部。雖然放平座椅時要拆除頭枕較為麻煩，但安全始終係最重要。</p><p>車廂設計華實兼備</p><p>外形冇變，依然保留可愛嘅車頭造型，尤其由一塊塊小扇葉組成嘅獨特鬼面罩，更加成為招牌設計。雖然今次測試嘅EX版本冇加裝霧燈，但新加設嘅頭燈燈影控制卻可以令霧中、黑夜行車更加安全。車廂布局華實兼備，座椅顏色選沉實襟用嘅黑、灰，亦可以選較搶較張揚嘅黑撞藍或黑撞橙組合，配合觸手可及嘅雜物匣及前後座杯座，超額達成細車仔舒適實用嘅基本要求。</p><p>性能夠用超級慳油</p><p>其實韓國車喺本地車迷心目中已建立可信形象，性能表現都值得信賴。呢架1086cc嘅Morning，最大馬力輸出70匹，扭力9.9kgm，喺鬧市穿梭一定夠用，上高速「奉公守法」亦可應付，只係面對較斜嘅斜路就可能會比較勉強。試車當日載住兩男一女，喺斜路遇到燈位停車再開車，速度明顯爬升得較慢。不過以日常代步嚟講，Morning極佳嘅慳油表現就可以𠱁番車主開心，照規格睇自動波版平均耗油係5.8L/100km，相信手波版應可做到更佳成績。</p><p>KiaMorningEXSpecifications</p><p>引擎：1086cc直4SOHC&#13;<br> 馬力：65ps/5500rpm&#13;<br> 扭力：9.9kgm/2800rpm&#13;<br> 傳動：5前速手波，前輪驅動&#13;<br> 懸掛：（前）麥花臣支柱（後）雙扭力連桿&#13;<br> 制動：（前）透氣碟（後）鼓式&#13;<br> 輪胎：155/60R13&#13;<br> 尺碼：3495×1595×1480mm&#13;<br> 軸距：2370mm；車重：872kg&#13;<br> 車輛提供：起亞汽車（27609933）&#13;<br> &#13;<br> 新車售價：&#13;<br> $62,802（手波版）&#13;<br> $69,930（自動波版）</p><p>其他精選車仔&#13;<br>&#13;<br>萬事得Mazda21.3</p><p>賣相吸引趣致，穩紮可靠，車廂設備亦非常齊全，1,300cc容積較大，亦夠慳油。&#13;<br> 車價：$104,900</p><p>豐田Echo1.3</p><p>熱門車款，改裝配件多花款，手波版標準配備包括有真皮座椅、合金胎軨。&#13;<br> $106,110（手波）&#13;<br> $118,665（自動波）</p></body></html>