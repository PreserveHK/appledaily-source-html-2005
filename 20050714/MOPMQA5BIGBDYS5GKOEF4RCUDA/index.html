<html><header><meta charset="utf-8"><title>暑假爆K佐敦平霸</title></header><body><h1>暑假爆K佐敦平霸</h1><p>嘩！放暑假喇！發達喇！日日晏晝都可以去唱學生K！&#13;<br>咪住！以為自己好醒？K場都知你哋班暑假精日日咁Free日日可以唱平K，所以踏入暑假，好多K場都已經停止晒所有學生優惠。今期我哋幫你格盡邊間K場最平、最豪、最旺，再睇睇嗰啲乜Fun物分點儲法，睇盡KShow換盡MP3機、手機，等你哋啲零用錢叫做使得更有意義啲！&#13;<br>&#13;<br>記者：馬慶武　攝影：陳智良&#13;<br>Models：Bianca、Carol、Sonic（Salvador）</p><p>佐敦爆K　最抵玩</p><p>連鎖K場因應地區及時段，原來間間收費都唔同。當中佐敦大華Neway唔同時段嘅收費都係最平，但就有Nuts、果盤收費。「大丈夫」唱K就話：「切忌貪果盤！」，學生哥唱K就梗係最好免果盤啦！同區嘅GreenBox雖然人頭費較貴，但全天候免收果盤、Nuts，計落條數，其實係最抵。</p><p>旺角學生K　$49埋單</p><p>佐敦K場收費就最平，但油麻地及旺角嘅Neway（旺角中心店除外）就喺暑假都重有學生優惠。只要出示學生證，喺歡樂時光就可以$49/位埋單，當中包人頭費、飲品2杯及茶餐1份，而且重免Nuts、果盤，係邊唱K邊食Tea嘅最佳選擇。</p><p>左起：綠色果杯、士多啤梨蘋果橙、椰奶火龍果、芝嘩嘩（$18/加州紅）&#13;<br> 全部都係剛推出嘅夏日特飲，跟套餐加$5就飲到，試得過。</p><p>草莓繽紛樂（$18/加州紅）&#13;<br> 用士多啤梨加鮮奶同棉花糖製成，顏色靚又甜又香，啱晒女仔。</p><p>最平K場：佐敦地頭</p><p>佐敦大華Neway&#13;<br> 地址：佐敦彌敦道348號大華酒店地庫（23323320）&#13;<br> 收費：歡樂時光$35/位、黃金時段$69/位、貓頭鷹時段$39/位&#13;<br> 平！但未計&#13;<br> Nuts$45/3人頭</p><p>佐敦GreenBox&#13;<br> 地址：佐敦彌敦道238號5樓（27309393）&#13;<br> 收費：歡樂時光$49/位、黃金時段$79/位、貓頭鷹時段$59/位</p><p>最旺K場：陳冠希機房</p><p>銅鑼灣信和Neway&#13;<br> 地址：銅鑼灣告士打道255-257號1樓R3及2樓4A（25598989）&#13;<br> 收費：歡樂時光$39/位、黃金時段$69/位、貓頭鷹時段$55/位</p><p>灣仔RedBox&#13;<br> 地址：灣仔駱克道253-257號世紀酒店地庫（28279229）&#13;<br> 收費：歡樂時光$42/位、黃金時段$69/位、貓頭鷹時段$59/位</p><p>最豪K場：裝修High啲</p><p>NewayCEO&#13;<br> 地址：銅鑼灣糖街2-8號（21379777）&#13;<br> 收費：歡樂時光$49/位、黃金時段$79/位、貓頭鷹時段$59/位</p><p>RedBoxPlus&#13;<br> 地址：銅鑼灣皇室堡9樓（28815088）&#13;<br> 收費：歡樂時光$49/位、黃金時段$79/位、貓頭鷹時段$65/位&#13;<br> &#13;<br> 歡樂時光（2:00pm-7:30pm）&#13;<br> 黃金時段（7:30pm-12:00mn，星期五六日至2:00am）&#13;<br> 貓頭鷹時段（黃金時段完結至6:00am）</p><p>發現！灣仔RedBox省鏡侍應</p><p>甜美小靜&#13;<br> 小靜樣子甜美，而且自己都鍾意唱K，特別鍾意唱歌唱得叻嘅客人，想討佢歡心就要練好歌喉。</p><p>高大阿富&#13;<br> 身高6呎嘅阿富話都有試過被女客人搭訕，不過做嘢要緊惟有笑笑口扮冇嘢。</p><p>儲分潮：加州紅$30有禮送</p><p>香港人，𠵱家除咗鍾意儲AsiaMiles、信用卡積分外，原來唱K儲分都已經掀起𡃁界熱潮。因為除咗有大量AV產品換外，K場重會搞獨家演唱會，只可以憑分換領入場券，有錢都買唔到！&#13;<br> 記者對比咗兩間K場的禮品，NewayKFun換嘅禮品勝在多元化，手機、Printer、麥嘜公仔樣樣有，而且入會只要$10，不過就樣樣禮品都係貴嘢，最少都要累積消費$1,000以上先有偈傾。加州紅就唔同喇，最少消費滿$30就可以換到劉浩龍手帶，$100重有大量明星親筆簽名海報換。$100入會費雖然較高，但即送過千蚊現金券，當中重有$264人頭費券，即唱即賺。</p><p>精選禮品&#13;<br>加州紅（每消費$1有1分）</p><p>Neway（每消費$10有1分）</p><p>K精話：食KLunch最抵！</p><p>記者訪問咗一群年輕K精，十個有九個都話暑假最鍾意嚟食Lunch唱K，因為有得食有得唱之餘，重間間K場都免收Nuts、果盤。佢哋重畀咗個貼士大家，就係原來全部K場嘅午餐時段都係由開舖計起，即係朝早10點半11點左右到場，唱到下午2點，唱足兩個幾三個鐘都係每位四十蚊左右就埋到單！</p></body></html>