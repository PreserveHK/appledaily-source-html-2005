<html><header><meta charset="utf-8"><title>搖骰盅擰六合彩賭神手機</title></header><body><h1>搖骰盅擰六合彩賭神手機</h1><p>似乎，SAMSUNG對機身感應技術情有獨鍾，繼上月推出能感應機身下墮而立刻熄機嘅MP3後，今次連手機亦加入戰團！呢部E760玩得更精細，內置MotionRecognition「搖擺識別」系統，只要將部手機向上、下、左、右搖一下，就好似大家慣常用嘅手機十字掣一樣，開啟到手機內各樣Functions！甚至搖吓搖吓打機都重得，拎住佢一邊行街一邊搖，途人重以為你喺度玩骰盅扮賭神㖭！&#13;<br>&#13;<br>記者：陳國輝&#13;<br>攝影：周旭文&#13;<br>ImageGirl：家祺</p><p>首創搖擺識別</p><p>搖吓部機就可以操控手機各樣Functions，機界絕對係前無古人！E760機側只有一個「M」掣同音量調校掣，「M」就係MotionRecognition，只要㩒實佢唔放，並同時搖晃機身，就可以啟動你想用嘅影相、聽歌或打機等娛樂分唇，一個掣玩晒幾樣嘢，都咪話唔方便。但係，筆者就試過搖5次先開到相機，如果想百發百中，睇怕要練習多啲先喇！</p><p>實試！E760搖擺功能</p><p>呢種新技術實用與否，就見仁見智，但係SAMSUNG的確將佢玩得出神入化，不論部手機摺埋抑或揭開，一樣玩到，重有幾種分唇㖭！</p><p>揭開嚟搖玩打機&#13;<br>&#13;<br>骰仔遊戲</p><p>機身遊戲全部都對應搖動識別，骰仔遊戲好簡單，搖一下骰仔數字會轉動，落到酒吧簡直可以當私家骰盅咁用！不過6粒骰，小心俾人話你出老千！</p><p>攪珠遊戲</p><p>呢部E760真係幾爛賭吓！第二款內置遊戲都係攪珠遊戲，「攪珠冧巴」同「攪出號碼」都可以自己Set；今晚六合彩頭獎估計過$2,000萬，冇心水嘅可以跟佢買！</p><p>摺埋嚟搖開啟程式</p><p>雙立體聲喇叭</p><p>除咗搖擺識別技術，E760嘅「基本分唇」都唔弱！例如內置130萬像素鏡頭，具備連拍、ISO以及相框功能，靚相既可保存於內置90MB記憶體之內，更可透過藍芽技術，傳輸至其他手機；不過，因為機身不設插卡槽，想聽大量MP3歌嘅話，似乎有啲難度。還好，E760機背配置一對立體聲喇叭，重支援音質比MP3更靚嘅AAC+格式，音質方面絕對唔差。</p><p>室內試相</p><p>雖然E760不設相機補光燈，但係有ISO功能，拍攝室內較暗嘅環境都有辦法。</p><p>玩家點睇？</p><p>鍾先生：用呢部手機就好似玩Game咁，既要清楚搖上搖下會執行邊項指令，亦需要將每項指令記熟，唔係好易搞錯㗎！</p><p>SAMSUNGE760Profile</p><p>制式：GSM900/1800/1900&#13;<br> 體積：90×45×23mm　&#13;<br> 重量：90g&#13;<br> 屏幕：26萬色內屏及6萬5千色外屏&#13;<br> 通話時間：180分鐘　&#13;<br> 備用時間：180小時&#13;<br> 主要功能：搖擺機身感應、130萬像素鏡頭、雙立體聲喇叭、MP3播放器、藍芽傳輸&#13;<br> &#13;<br> MoshiMoshi（26289191）　&#13;<br> 旺角先達廣場地下G73舖</p></body></html>