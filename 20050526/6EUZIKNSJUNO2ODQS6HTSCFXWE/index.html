<html><header><meta charset="utf-8"><title>palmOne史上最強4GB豪玩歌影視</title></header><body><h1>palmOne史上最強4GB豪玩歌影視</h1><p>𠵱家啲數碼產品真係要幾「GB」，有幾「GB」，唔係點玩得晒嗰啲聽極都聽唔晒嘅MP3、睇極都睇唔完嘅數碼相？而最新「GB」起嘅就有palmOne新機LifeDrive，強打兩大功能，內置4GBMicrodrive及WiFi無線網絡！足夠你豪裝300首歌、10,000個電話號碼、1,000張相及6,000個電郵！&#13;<br>&#13;<br>記者：藍江&#13;<br>攝影：何家亮&#13;<br>ImageGirl：Joey</p><p>palmOne以往都將旗下機種稱為「Handheld」，不過LifeDrive今次用上PDA史上最強高容量的4GB記憶容量（一般PPC或Palm仍以MB作單位計算呢！），當然亦都唔可以用一般「身份」去對待，所以特別將LifeDrive稱為「MobileManager」，淨係單憑4GBMicrodrive及WiFi無線網絡，絕對唔係畀你處理PIM咁簡單，上網、儲相、甚至睇戲都冇問題，甚至可以連Notebook都慳番！</p><p>新版Microdrive快30%</p><p>今次LifeDrive可謂令人眼前一亮，淨係見到個規格已經夠醒神，內置4GBMicrodrive，以PDA嚟講真係夠晒破天荒！而LifeDrive所用嘅4GBMicrodrive，乃出自「日立」之手，官方更表明此Microdrive乃新版本，傳輸速度比舊版本快上30%！事實上，palmOne亦唔係空口講白話，實際試用中，將接近3MB之數碼相片抄入硬碟中，需時只係兩、三秒之間嘅事，就算開啟Microdrive內之Excel、Word等格式檔案，速度都令人滿意！玩得4GBMicrodrive，當然唔少得做埋流動硬碟，所以palmOne為LifeDrive開發新傳輸程式，當中以「FolderSync」最特別，用家可以將指定Folder設定為「同步Folder」，之後每次Hotsync就會將此Folder內資料同步更新，又方便又夠新意！</p><p>送3個月流動寬頻</p><p>LifeDrive可謂palmOne重頭之作，除咗記憶體容量大過人之外，更加入WiFi無線網絡功能，不過人總係貪心嘅，WiFi無線網絡只係支援802.11b，802.11c及g就唔支援！雖然係咁，802.11b都有唔錯表現，搜尋網絡及進行連接都唔使花太多時間，開個《蘋果日報》網頁，都係10秒8秒左右。雖然大眾焦點都集中喺LifeDrive嘅Microdrive及WiFi之上，查實LifeDrive其他「部位」都好有價值，首選就梗係個320×480像素嘅靚芒，機側重有個轉換掣，㩒吓就可以橫睇又得，直睇又得！而且LifeDrive亦支援藍芽及SD、MMC卡，當中SD插槽亦支援SDIO制式，可以接駁其他SD裝置。預計6月初上市嘅LifeDrive，若果喺8月31日前購買，更會送埋3個月「網上行」流動寬頻服務，去到邊都可以玩盡WiFi功能！</p><p>Profile</p><p>作業系統：PalmOS5.4&#13;<br> 記憶體：4GB、SD/MMC卡&#13;<br> 處理器：Intel416MHzXScale&#13;<br> 顯示器：6萬5色/320×480像素&#13;<br> 功能：藍芽、MP3播放、WiFi、錄音、PIM&#13;<br> 電池：內置式充電池&#13;<br> 體積：121×73×19mm&#13;<br> 重量：190g&#13;<br> LifeDrive$3,890&#13;<br> &#13;<br> PalmHK&#13;<br> 查詢電話：30021635</p></body></html>