<html><header><meta charset="utf-8"><title>臨近頒獎禮　識撈<br>周麗淇傍實新城台長</title></header><body><h1>臨近頒獎禮　識撈<br>周麗淇傍實新城台長</h1><p>時近年尾頒獎禮，歌手們都積極為爭獎鋪路，周麗淇前晚出席沙田節日燈飾亮燈晚會時更排眾而出，主動向在場的新城電台台長朱明銳賣口乖，打招呼又合照，對方也十分受落。</p><p>周麗淇、鄭融、何韻詩及郭可盈等前晚在沙田中央公園出席「2005/2006沙田節日燈飾亮燈晚會」，時近年尾頒獎禮，眾歌手出席活動時都比較積極主動，前晚當周麗淇演唱完畢返回後台，她特地走到協辦單位新城電台的台長朱明銳面前打招呼及合照，相當識做，只見朱明銳也十分受落。</p><p>否認望人眼厲厲</p><p>周麗淇近日被雜誌指她望人時厲眼，為她取名周厲人，她說：「我冇睇報道喎，誤會啫，我平時唔會咁睇人，啲人自己攞住張相作古仔，我重以為叫我美麗個麗㖭。我望人一向直望，我係奧比斯反白復明大使嚟㗎。」&#13;<br> 有指她近日是非纏身，周麗淇說：「唔知，我入行幾年，可能新人時冇乜嘢寫。我𠵱家要專心練歌，要唱快歌，重要同草蜢一齊跳。」</p><p>上海登台過聖誕</p><p>而郭可盈與何韻詩前晚擔任亮燈儀式主禮嘉賓，可盈首次出席亮燈活動，她表示聖誕會到上海登台，老公林文龍亦陪伴前往，對於被指推無綫劇遭雪藏，她說：「好小事，我同樂小姐（樂易玲）食飯傾過，大家都明，至於為乜事辭演，公司知就夠。」有指黎姿與她劃清界線，可盈說：「我唔信，唔係親眼睇到、親耳聽到都唔信。」&#13;<br> 日前港台高層李再唐曾表示看好何韻詩，指她愈來愈有阿姐風範，阿詩前晚說：「我重要培訓，離姐級重爭好遠。」&#13;<br> 採訪、攝影：王連連&#13;<br> </p></body></html>