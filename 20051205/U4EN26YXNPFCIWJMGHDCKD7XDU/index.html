<html><header><meta charset="utf-8"><title>喪炒！手機激扮nano</title></header><body><h1>喪炒！手機激扮nano</h1><p>潮友冇理由唔識iPod！皆因至出位、至型嘅ClickWheel旋轉操作早已深入民心，唔淨止用家愛上，最近連手機製造商亦試圖仿效其絕技！講緊嘅就係MAG新機MP3000，驟眼睇，一身純白色打扮，並具備iPod成名作ClickWheel嘅特色，確令人以為兩者有血緣關係；但玩過發現，原來MP3000唔止樣似，更加係內置咗200萬像素鏡頭兼插卡，售價$2,000有找，勁抵玩！會唔會撬走iPodFans過檔？咁就不得而知！&#13;<br>記者：陳國輝&#13;<br>攝影：陳偉強</p><p>令人一眼望落去最似iPod之處，當然係機面上嘅ClickWheel設計啦！MP3000喺轉盤基礎上，採用長方形兼白色嘅機殼，如果唔係厚度有咁大分別，相信好易令人混淆視聽！不過，功能上就各有特色，好似MP3000就兼備影相及手寫輸入，iPod則大玩數以「GB」計嘅容量，想點玩法，咁就要視乎閣下要求喇！</p><p>ClickWheel聽歌爽爆！</p><p>當一般手機重流行音樂快捷鍵時，MP3000卻突然推出iPod式ClickWheel操作，簡直令人震撼！佢放棄咗傳統五方向導航鍵，改為一個圓形輕觸式轉盤，只需要用手指順時針或逆時針打圈，就可以控制音樂播放、暫停或揀選歌曲，真係好似玩緊iPod咁！而喺轉盤四邊角，更特設電話功能鍵，方便玩家隨時可以進入手機目錄，操作其他分唇，好體貼！至於手機撥號功能方面，佢要好似PDA咁，用Stylus直接篤落屏幕先可以打出，感覺幾方便。</p><p>200萬像鏡頭勁抵玩</p><p>鏡頭像素不斷加碼固然吸引，但係，似乎都唔及影相手機一直冧價咁震撼！據先達Sales講，PanasonicVS6係近期最平嘅200萬像素手機，街價約$1,980；而今次介紹呢款MP3000，佢除咗內置200萬像素鏡頭，售價更接近VS6，亦屬最平嘅高像素手機之一！更勁嘅係，MP3000比VS6多咗RS-MMC卡插槽，支援現時最高嘅512MB；不過，就要拆殼拆電先能夠更換記憶卡，總覺有些少不便；而且，「掟」相、「掟」歌嗰陣，手機只提供紅外線及USB傳輸線，假如內置藍芽嘅話，就可以隨街Send相畀朋友，方便快捷好多㗎！</p><p>試相區：自然光vs室內光試相</p><p>當受到自然光或者室內燈光照射嘅時候，相質都有好大分別，咁MP3000喺呢方面嘅表現會係點呢？</p><p>自然光　膚色偏白</p><p>走近窗邊試拍，因受到太陽光直射，人像膚色稍為偏白，但係背景嘅家具陳設依然清晰。</p><p>室內光　彩色均勻</p><p>雖然受到黃光燈影響，但係人像膚色依然幾準，而且冇太重嘅陰影位，整體色彩尚算均勻。</p><p>nano友點睇？&#13;<br>&#13;<br>Kenneth各有各玩法</p><p>兩部機真係好似！齋鬥功能當然係手機勁啲，不過nano始終以MP3作為強項，論音色點都靚過MP3000，只可以講各有各玩法。</p><p>Vivian機身較墜手</p><p>嘩！擺明抄款喎！我買nano嘅原因，都係貪佢夠細部同埋有ClickWheel，其實MP300嗰設計都幾靚，可惜比nano墜手少少。</p><p>Profile</p><p>制式：GSM900/1800/1900&#13;<br> 體積：99×45×17.7mm&#13;<br> 重量：91g&#13;<br> 屏幕：2"26萬色TFT芒&#13;<br> 通話時間：173分鐘&#13;<br> 備用時間：185小時&#13;<br> 主要功能：200萬像素鏡頭、輕觸式屏幕、輕觸式旋轉按鍵、音樂播放器、RS-MMC卡、紅外線傳輸、英漢雙向辭典&#13;<br> 查詢：VISION（23418826）&#13;<br> </p><p>同場加映：MAG激新手提AV產品&#13;<br>&#13;<br>激細130萬像素PMP</p><p>重量都唔夠100g，內藏2.5"TFT芒以及130萬像素鏡頭，可稱得上一部激細PMP；另內置512MB之餘，更可支援高達1GBSD卡，用佢嚟存放電影以及歌曲嘅話，就最啱不過！&#13;<br> </p><p>7"薄身手提DVD機</p><p>手提DVD機雖然見街已有一段日子，但可惜機身大，唔方便攜帶，搞到一直Hit唔起！呢次MAG打算出一款較細部嘅PD802，厚度約20mm，同摺機差不多，但備有7"芒，價錢都幾抵玩。</p></body></html>