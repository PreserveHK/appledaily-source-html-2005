<html><header><meta charset="utf-8"><title>流浪波斯　陀地難容<br>明星PetPet騷：胡杏兒肥貓愛隊草</title></header><body><h1>流浪波斯　陀地難容<br>明星PetPet騷：胡杏兒肥貓愛隊草</h1><p>胡杏兒十年前偶遇被遺棄的波斯貓，便抱牠回家飼養，並取名為「黃黃」。杏兒悉心照料愛貓，有時更會請黃黃吃貓草，吃完牠會十分冧。不過，黃黃在家被杏兒姊姊養的兩隻唐貓排斥，性格變得孤僻。</p><p>胡杏兒飼養長毛波斯貓黃黃已十年，日前她抱黃黃到九龍塘遊玩，貓咪乖巧聽話，全程未有「咪」過一聲，唯獨表情相當高傲，但杏兒逗牠玩時，貓咪就舒服地瞇眼享受。</p><p>搭𨋢執棄貓</p><p>杏兒說：「我讀緊中學時，有次喺舊屋搭𨋢見到呢隻貓喺度遊𨋢河，冇人理佢，我見佢好慘、好瘦，就帶咗佢返屋企，後尾先知佢係隻長毛貓，幾筍喎。一養就養咗十年，佢好純、好乖，擔屎唔偷食。」但因胞姊收養了兩頭唐貓，所以黃黃在家裏慘被排斥，變成獨孤貓。&#13;<br> 幸好黃黃得到杏兒悉心照顧，她笑說：「我幫佢沖涼、剪毛㗎，幾搞笑，我驚寵物店啲人唔知會點對佢，驚整痛佢。我聽過話有啲人會打針整暈啲貓、狗至剪毛，咁不如自己幫佢剪，慳番幾百蚊㖭。」</p><p>熱情冧主人</p><p>杏兒續說：「其實黃黃好乖，我哋一返屋企，佢就會出嚟迎接，佢都會跑吓，我追佢，佢就跑，叫佢都識聽。如果黃黃乖，我會畀啲貓草佢食，貓草係一啲乾嘅植物，黃黃一食咗就好冧，好似啲人『隊草』咁，但當然唔會成日食啦。」&#13;<br> 除了杏兒與胞姊，雙親亦是愛貓之人，杏兒說：「我記得小學三年班時，屋企已經開始養貓，爸爸養嘅貓都係執番嚟，最高峯嘅時候，屋企試過養五隻流浪貓㖭。」&#13;<br> 採訪：朱倬誼　攝影：葉君海</p></body></html>