<html><header><meta charset="utf-8"><title>　　民主黨唔畀面老許 - 李八方</title></header><body><h1>　　民主黨唔畀面老許 - 李八方</h1><p>許仕仁（圖）就快坐正做政務司司長，八方相信唔少政界官場中人，都會爭住搵呢位新貴食飯，不過，原來一樣有人會「不識抬舉」。&#13;<br> 因為每年呢個時候，老許例必自己出錢，請民主黨一班老友食黃油蟹，次次都好鬼開心，不過今年老許榮升司長，民主黨主席李永達同成員張文光反而唔想同老許食，怕閒言閒語喎。&#13;<br> 其實八方覺得佢哋過於小心咗啲，所謂君子坦蕩蕩，無事不可對人言，人哋請得你又怕乜去食，最弊係老許到𠵱家都未坐正，又未提出請客，況且今次可能席設白加道維多利亞宮，民主黨使乜咁快拒人於千里？睇吓老許點出招好過。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>