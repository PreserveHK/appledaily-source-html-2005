<html><header><meta charset="utf-8"><title>飲食人誌2：<br>ACVS紅軍入鬼佬吧唔該對號入座</title></header><body><h1>飲食人誌2：<br>ACVS紅軍入鬼佬吧唔該對號入座</h1><p>以下兩間酒吧唔該對號入座！「WhiskeyPriest」九成是AC米蘭躉，亂嗌「利物浦」三個字小心俾人打；「Delaney's」是間愛爾蘭酒吧，全場波友喪撐謝拉特。乜話？你足智彩買和咁無性格？咁就出少句聲，坐定定睇好波，歎特色小食飲愛爾蘭啤酒，陪班鬼佬嗌天光喇！	&#13;<br>記者：陳冰麗&#13;<br>攝影：林栢鈞（WhiskeyPriest）、楊錦文（Delaney's）&#13;<br>模特兒：Cherry、Ling、Peter、Anthony</p><p>撐AC米蘭去WhiskeyPriest</p><p>「WhiskeyPriest」客人國籍樣樣有，唯獨最少英國友，何解？因此吧平時多數播意大利甲組聯賽，當中又以AC米蘭球迷最多，26號凌晨肯定企滿AC擁躉，撐紅軍者勿進！酒吧分上下兩層，下層吧枱對上一部100吋投影電視最有氣勢，兩隊星級戰將的面部表情都睇得一清二楚；上層閣樓部Plasma就弱啲，只得40吋咁大把，但已經好過太子旺角啲電視仔多多聲。半夜睇波，最忌肚仔咕咕聲，這裏不但提供小食，還有飽肚意粉，小心睇波太肉緊鯁親！&#13;<br> &#13;<br> WhiskeyPriest（28690099）&#13;<br> 地址：中環蘭桂坊12號地下及閣樓&#13;<br> 營業時間：星期一至六4:00pm至1:00am，星期日12:00nn至1:00am（當晚延長營業時間至球賽結束）&#13;<br> 座位：地下30個，閣樓40個。</p><p>鮮茄汁雞肉扁麵$85</p><p>撐AC喫意大利扁麵！嫩滑雞胸肉拌去皮肉茄撈扁麵吃，滋味飽肚，一碟夠兩人分。</p><p>炸原隻青椒芝士$48</p><p>墨西哥青椒釀入車打及Mozzarella兩款芝士，炸至金黃，內軟外滑。</p><p>烤雞翼$78</p><p>雞翼原隻生炸熟透，蘸秘製甜酸辣BBQ醬汁吃，香脆有咬口。</p><p>球迷有Say</p><p>入Delaney's捧利物浦</p><p>「Delaney's」澳洲、美國遊客不少，但以英國球迷最多，因這間是愛爾蘭吧，英倫三島自己友一定撐硬英格蘭球隊。酒吧有三部60吋投影電視，坐哪裏都清楚睇到波，包無遮擋先睇得過癮！英國球迷出名全情投入，高漲情緒全靠酒精牽動，吃英國Homemade小食之餘，不妨跟他們一起喝Tetleys生啤、愛爾蘭黑啤或威士忌，唔使下下飲喜力生力咁悶蛋！&#13;<br> &#13;<br> Delaney's（23013980）&#13;<br> 座位：約200個&#13;<br> 地址：尖沙嘴北京道71至77號地庫&#13;<br> 營業時間：8:00am至3:00am（當晚延長營業時間至球賽結束）</p><p>香草釀白菌$48</p><p>原粒白菌釀入菠菜、洋葱、煙肉、忌廉芝士、香草等，一啖一粒，惹味非常。</p><p>薯皮$48</p><p>面層餡料有Mozzarella芝士、煙肉及三色椒，勁香，底層薯皮夠脆口。</p><p>球迷有Say</p><p>英國人John：利物浦守得穩，AC米蘭未必容易入波，我估利物浦勝AC米蘭1:0。</p></body></html>