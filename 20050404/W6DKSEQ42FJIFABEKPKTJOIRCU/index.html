<html><header><meta charset="utf-8"><title>住家菜：送給囡囡的禮物愛心豆腐花滑嘟嘟</title></header><body><h1>住家菜：送給囡囡的禮物愛心豆腐花滑嘟嘟</h1><p>身為媽咪的羅太，特別在兒童節這天，呈上自製滑嘟嘟的豆腐花作為送給囡囡的禮物。為何不選擇買玩具反而會想到做豆腐花？原來細女淨恩自從去年生日食過媽咪自製的豆腐花後，對那種嫩滑感覺念念不忘，經常嚷着要吃，所以羅太決定今日給囡囡一個驚喜！&#13;<br>&#13;<br>記者：陳冰麗&#13;<br>攝影：陳盛臣&#13;<br>示範：天水圍讀者羅太</p><p>淨恩、嘉寧：&#13;<br> 今個兒童節，本來想帶你們出街慶祝，行過甜品舖，令我想起去年淨恩嚷着要吃豆腐花的樣子，你總是一見豆腐花就想吃。我專誠跑到烹飪學校學做豆腐花，雖然做豆腐花頗為麻煩，但看見你們吃得津津有味，也就甜在心頭！你們年紀漸長，不再像前幾年般經常圍在我身邊團團轉，雖然清閒了，卻又有點失落。趁住今日，就讓我們三母女齊齊做豆腐花，再次聽你們圍在身邊呱呱大叫的聲音。&#13;<br> 媽媽</p><p>媽咪：&#13;<br> 你成日唔明點解我咁鍾意食豆腐花，其實我最鍾意食豆腐花時嘟一聲滑落肚嘅感覺，好好玩、好得意！從來未試過同你一齊整嘢食，原來你真係好叻，做豆腐花都幾辛苦，但你一得閒就整畀我哋食，多謝你呀！&#13;<br> 嘉寧</p><p>媽媽：&#13;<br> 今日係兒童節，有得食豆腐花梗係開心，如果有埋HelloKitty公仔作為禮物就更加好啦！&#13;<br> 淨恩</p><p>豆腐花&#13;<br>自製價：$5/10碗份量</p><p>用咩料：&#13;<br> 黃豆10安士&#13;<br> 生粉1/2安士&#13;<br> 石膏粉1/2茶匙&#13;<br> 黃糖適量&#13;<br> 果仁少許</p><p>小貼士：&#13;<br> 1.要豆腐花又香又滑，黃豆與水的比例相當重要，1安士黃豆需要300毫升的水。水少，豆腐花會過稠，欠滑溜；相反，水多則會過稀，口感欠奉，兼不夠香。&#13;<br> 2.石膏粉用量不能多。用生粉比用粟粉佳，完成的豆腐花才不會水汪汪。&#13;<br> 3.煲滾的豆漿要趁熱撞入拌勻的石膏粉及生粉內，待凝固前不可再移動。</p><p>好易做：</p><p>1.黃豆浸4—6小時，分三次，放入攪拌機內，每次加約4碗水，連同黃豆攪爛。取一乾淨絲襪，將攪碎的黃豆連汁及渣倒入絲襪內。好似扭毛巾咁用力榨出汁，即成豆漿，黃豆渣留用。</p><p>2.豆漿放入大煲內，以慢火煲滾，趁熱撞入拌勻的生粉和石膏粉內，加蓋待凝固約15分鐘即成美味豆腐花。</p><p>3.果仁壓碎，連同黃糖撒上豆腐花面拌食。</p><p>豆渣釀豆卜&#13;<br>自製價：$10/4人份量</p><p>用咩料：&#13;<br> 豆卜	8両&#13;<br> 鯪魚肉	3両&#13;<br> 豆渣	1湯匙</p><p>羅太：「和小朋友齊齊烹調美食，還可以教導他們要愛惜食物。以黃豆渣為例，可以循環再用，將之加入鯪魚肉內，釀上豆卜再炸，即成一款既香口又不失健康的脆口小食，大女嘉寧就最鍾意食。」</p><p>好易做：</p><p>1.豆渣加入鯪魚肉內拌勻，待用。</p><p>2.豆卜洗淨，榨乾水份，將白色部份反出，將適量鯪魚肉釀上黃色部份內。</p><p>3.燒滾適量油，放入釀豆卜炸至金黃香脆即可撈起。</p><p>朱古力豆漿&#13;<br>自製價：$2/4杯</p><p>用咩料：&#13;<br> 自製豆漿2杯&#13;<br> 朱古力粉適量</p><p>羅太：「弄豆腐花時自製的豆漿，其實還有很多用途，好似呢杯朱古力豆漿，淨恩和嘉寧都好鍾意飲。」</p><p>好易做：</p><p>豆漿以慢火煲滾，略攤凍，逐少加入朱古力粉拌勻，邊放邊攪，以防起粒粒。</p><p>黃豆營養價值高，含豐富蛋白質，其蛋白質中含有米麵蛋白中最缺乏的離氨酸，因此和米麵共食，有氨基酸的互補效果，使攝取的蛋白質成為優質蛋白質。據德國專家分析，黃豆的營養與牛肉差不多，不過牛肉吃得太多會造成血脂肪上升，黃豆本身則有控制血膽固醇的效果。</p></body></html>