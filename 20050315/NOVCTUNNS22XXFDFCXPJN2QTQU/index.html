<html><header><meta charset="utf-8"><title>數碼影音：<br>C5三洋「槍王」升像素換大芒厚度激減11mm</title></header><body><h1>數碼影音：<br>C5三洋「槍王」升像素換大芒厚度激減11mm</h1><p>為三洋建下不少豐功偉績嘅槍王DC──XactiC系列，繼C1及C4之後，第三代C5亦都正式登陸香港！外形由「肥頭耷耳」突然變成「肌肉猛男」，機身線條硬得不能再硬之餘，CCD像素亦升至510萬像素及換上兩吋芒，不過話到明係新機，加吓像素同大芒只係例行公事，最緊要係夠輕、夠細，所以機身厚度一減就冇咗11mm！&#13;<br>&#13;<br>記者、攝影：劉耀祥&#13;<br>ImageGirl：Phoebe</p><p>𠵱家嘅DC用家，愈嚟愈着重拍片質素，於是造就咗將拍片功能大幅提升嘅DC，甚至連外形亦都似DV多過似DC，其中以三洋XactiC系機最早搶灘，絕對係先知先覺！不過近期三星嘅Miniket來勢洶洶，三洋亦都唔敢怠慢，火速推出Xacti嘅第三代──XactiC5，大幅收身之餘，更加大像素至510萬及用上2吋大芒，力保其江湖地位！</p><p>硬線條夠輕薄</p><p>睇慣舊款XactiC系列嘅用家，相信第一眼睇見C5嘅時候，都忍唔住會講一句「嘩，咁硬嘅！」冇錯，C5外形的確好硬，不過講嘅係機身線條。唔好以為玩硬線條嘅C5係特別為男士而設，其實C5機身體積比起上兩代都大幅收身，厚度由34mm激減至23mm，重量亦由159g減至145g，女士拎上手一樣咁啱手形！而舊款設於機頂嘅「PLAY/REC」按鈕，亦都「移船就磡」，搬晒落大拇指位，一隻大拇指就可以玩足全程。不過開關掣依舊擺喺「機內」，每次開機都先要揭芒，硬係覺得唔係好就手！&#13;<br> 之前C4嘅立體聲收音功能贏得唔少掌聲，今次唔止錄得靚，播亦要播得正！所以機身另一面就放咗個名為「HIGHQUALITYSOUND」嘅喇叭，可惜音量只係一般，喺街就真係聽到唔清唔楚！</p><p>芒大啲鏡短咗</p><p>C5機身輕咗又細咗，功能亦理所當然地有加亦有減，首先CCD由C4嘅423萬像素升級至510萬像素，兼且一如其猛男外形──谷得就谷！可以經插值去到1,000萬像素，但係相片質素就似乎分別不大。而兩吋大芒唔單止大咗，色數亦由13萬像素上到21萬像素，睇相真係冇得頂，又光又夠清！但係鏡頭變焦就稍稍縮水，得番5倍光學變焦，不過都係少咗0.8倍，就換來個SlimBody，計番條數都抵嘅！集DV與DC功能嘅C5，功能上認真夠齊，濾鏡、場景、測光、對焦任你玩，兼且有埋剪片及駁片功能，最重要就係拍片時可以影埋相，唔使獨沽一味咁悶！&#13;<br> 最後一提就係，C5官方售價為$4,280，加$399就有埋張1GBSD記憶卡，不過筆者發現灣仔電腦城部份DC舖，唔使加錢就已經有埋1GBSD記憶卡送，想慳錢就不妨行多幾間！</p><p>Profile</p><p>感光元件：510萬像素CCD&#13;<br> 顯示器：2吋&#13;<br> 變焦：5倍光學/12倍數碼&#13;<br> 功能：1cm微距、640×480像素拍片、防震系統、支援PictBridge&#13;<br> 記憶儲存：SD　電池：專用鋰電池&#13;<br> 體積：68×108×23mm&#13;<br> 重量：145g&#13;<br> &#13;<br> 三洋電機&#13;<br> 查詢電話：21936528</p><p>機仔細細去拍片</p><p>隨住DC嘅拍片功能愈嚟愈勁，可以影MPEG4格式影片嘅DC亦愈出愈多，當然，機仔細細先係MainPoint，以後拍片重使乜拎住大大部DV！</p><p>六神合體三星Miniket</p><p>唔單止影相拍片，Miniket更具有錄音、聽歌、儲存及WebCam，總有一樣啱你玩！&#13;<br> 感光元件：80萬像素CCD&#13;<br> 影片拍攝：MPEG4&#13;<br> 720×576/25fps&#13;<br> $4,980（a）</p><p>邊拍邊影SONYM1</p><p>創新混合式拍攝，拍拍吓片，又可以影張相，之後又拍片，之後剪片時更多嘢玩。&#13;<br> 感光元件：510萬像素&#13;<br> 影片拍攝：MPEG4640×480/30fps&#13;<br> $3,680（b）</p><p>抵玩手槍三洋C4</p><p>雖然新作C5芒大、像素高，不過價錢都唔平，反而前一代嘅C4，400萬像素，價錢亦平一大截。&#13;<br> 感光元件：400萬像素&#13;<br> 影片拍攝：MPEG4640×480/30fps&#13;<br> $2,880（b）</p><p>五顏六色PanasonicSV-AS3</p><p>顏色多多嘅外形，對於女性用家就另有一番吸引力，好彩功能夠晒實用，可以影相拍片兼聽MP3。&#13;<br> 感光元件：300萬像素&#13;<br> 影片拍攝：MPEG4320×240/30fps&#13;<br> $1,890（c）</p><p>查詢：&#13;<br> （a）SAMSUNGHK（28626008）&#13;<br> （b）華仁會（23980280）&#13;<br> （c）Panasonic（28330955）</p></body></html>