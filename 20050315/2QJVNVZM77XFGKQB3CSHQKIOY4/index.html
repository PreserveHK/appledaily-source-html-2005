<html><header><meta charset="utf-8"><title>三星700萬像素手機CeBIT稱霸</title></header><body><h1>三星700萬像素手機CeBIT稱霸</h1><p>全球注視嘅通信及資訊技術博覽會（CeBIT）又喺德國漢諾威開鑼，當然又係各大IT廠商ShowQauli嘅時候，尤其手機廠商！不過大部份手機廠商都Show番之前3GSM通訊展嘅展品，但係韓國三星就非常厲害，首次展出700萬像素影相手機SCH-770，震撼全球手機界！&#13;<br>韓國三星今次認真犀利，喺CeBIT上唔單止有300萬像素、500萬像素鏡頭影相手機，更首次展出700萬像素手機V770。外形簡直係數碼相機加上手機功能，具有700萬像素1/1.8吋CCD之外，更內置3倍光學變焦，不過更令人驚訝者，就係可以加裝外置鏡頭，直情拍得住正宗DC。而顯示器亦用上1,600萬色，絕對係當今影相手機最高標準！會場內展出嘅V770只係CDMA版本，預計今年上半年就會喺韓國推出，香港用家惟有繼續等。</p><p>同場加映：遊戲王G1000</p><p>除V770之外，三星今次亦展出以打機為主嘅SPH-G1000，雖然用上三星耍家之伸縮式機身設計。不過合上後，就可以橫度方式打機，用上2.2吋26萬色芒，解像度達320×240像素，從圖片上所見，遊戲效果非常出色。另外亦內置130萬像素鏡頭及MP3播放，令人期待的娛樂之王！&#13;<br> &#13;<br> 記者：劉耀祥</p></body></html>