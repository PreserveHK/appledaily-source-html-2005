<html><header><meta charset="utf-8"><title>電力供應可靠性 - 左丁山</title></header><body><h1>電力供應可靠性 - 左丁山</h1><p>理工大學會計及金融學院副教授林本利在《蘋果日報》論壇版（三月十一日、十二日）講電力市場十點謬誤，我哋唔係學者，對電力市場冇做過學術研究，更冇資格到著名學術期刊發表對電力市場研究嘅論文。不過既然文章在報紙發表，冇學術性，我哋講番兩句都怕得啩。&#13;<br>對廠商而言，營商環境之中，究竟電費重要吖，還是電力供應緊要？最近中國南方電網公司表示，○五年係南方五省區電力供應最困難的一年，南方電網覆蓋廣東、廣西、貴州、雲南、海南五省區；三月以來，五省電區電力缺口進一步擴大，全網電力供應形勢比去年嚴峻。</p><p>換句話講，北上設廠之香港商人全部為電力供應頭痛，唔少廠要動用後備發電機，邊際成本貴好多，對空氣污染更大。所以話，假如電力供應不足，電費一定更高，環保一定更壞（變相增加社會成本）。&#13;<br> 另外一批學者，來自中文大學決策科學與企業經濟學系及嶺南大學市場及國際企業學系，包括馮嘉耀、鄒港永、周立基、張國洪、梁志明，委託城市大學管理科學系做調查，隨機抽樣訪問四百四十二間樣本公司，去年第四季都發表咗一個報告，發現公司對香港營商環境的滿意程度之中，最滿意嘅四個項目就係（一）電力供應可靠性（88%滿意）、通訊設備可靠性（82%滿意）、供水可靠性（65%）、交通物流可靠性（63%）。最不滿意嘅項目就係（一）租金水平（30%）、交通物流費用（29%）、政府服務（21%）、工資水平（17%）。&#13;<br> 調查發現，本港公司對於能否在香港成功經營，電力供應可靠性較電費更加重要，將中大、嶺大、城大嘅調查與林本利教授嘅觀察（高電費逼工廠北移）比較，邊個更合乎工業界現實呢？</p></body></html>