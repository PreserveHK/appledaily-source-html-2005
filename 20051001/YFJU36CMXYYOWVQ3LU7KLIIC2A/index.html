<html><header><meta charset="utf-8"><title>爆機狂迷：離譜！邪道攻破PSP2.0白色PSP照玩老翻</title></header><body><h1>爆機狂迷：離譜！邪道攻破PSP2.0白色PSP照玩老翻</h1><p>絕對新鮮熱辣嘅消息！PSPFirmware2.0終於失守，喺前日網上流傳號稱「真正降級程式」，將已升級至1.52或2.0之PSP重新安裝成1.5，目的當然係為咗大堆老翻Game同模擬器，就算最新內置2.0嘅白色PSP亦不能幸免。有Game舖更表示，消息一出，白色PSP同1GBMSDuo雙雙賣斷，老翻市場實在離譜！&#13;<br>&#13;<br>文、攝：徐影龍</p><p>由於到目前為止，外國Hacker只能破解1.0及1.5版本之PSP，順利運行老翻下載Game同模擬器，所以好多買咗1.52同2.0之玩家，都期望破解早日出現。雖然新版本破解只聞樓梯響，不過最新消息係降級程式已在網上流傳，變相令一眾新型號PSP照玩老翻！</p><p>降級PSP1.5難度高</p><p>筆者站於Game舖短短數十分鐘，已有不下於20個Gamer買PSP或問價，最離譜係100%買家不約而同問：「可唔可以轉1.5版本？」由於剛推出嘅白色PSP預裝2.0版本，之前好多「邪道」Game舖為求去貨，不惜將白機外殼同1.5舊機調包，即係新機外殼二手餡，已經夠離譜，家陣有埋降級程式，連拆機工夫都慳番，重要徵收$180「降級費」，簡直係世風日下，道德淪亡！&#13;<br> 根據荃灣某Game舖嘅示範，降級過程亦非易事，原理係強行清除機內Firmware，再安裝1.5版本至機內，達致降級目的。先啟動降級程式，之後會有一堆像DOS般之純文字畫面走出嚟，約30秒後進行Firmware安裝，到99%時強行拔電關機，重新開啟PSP繼續安裝。</p><p>風險度：★★★★★&#13;<br> 降級過程相當之觸目驚心，比電腦升級BIOS更高難度，分分鐘燒ROM燒底板！當然行貨保養唔會承擔後果，俾Game舖寄去日本整單係運費已經要$480，重未計零件同人工，你話博唔博得過嘞？</p><p>下載遊戲非無敵</p><p>PSP玩模擬器同老翻Game問題嚴重，大量專門網站不停發放相關檔案，就算最新嘅《WINNINGELEVEN9》同《GUMDAMBattleTactics》，日本一推出即晚已經有下載版，最抵死係好多Game都有唔同容量嘅版本（抽起動畫、某些版圖），「方便」256MB、512MBMSDuo嘅玩家，如《RidgeRacer》就有齊256MB、512MB同1GB版本，真係俾班老翻友嚇死！&#13;<br> 由於老翻遊戲儲存喺MSDuo內，故讀取數據的確比UMD稍快，以《GUMDAMBattleTactics》為例，差不多數秒便Load完下一關。但亦有機迷表示老翻遊戲Hang機好平常，不過連線就好有問題，打打吓《WINNINGELEVEN9》失咗蹤，又或Join唔到Host，實在相當之冇癮。</p><p>風險度：★★★☆☆&#13;<br> 上網下載一啲侵犯版權嘅嘢，根本毫無保障；辛苦成晚Download完，先發覺貨不對辦又或開唔到已屬小事，更甚者係有網站發出病毒警告，好多人已中招，冥頑不靈之「濫交」者卒之賴嘢燒ROM收場！</p><p>影碟區碼仍未破</p><p>目前為止，唯一仍未被破解係UMD影碟嘅區碼（可喜定可悲？），之前就有好多揸住2區水貨PSP嘅人，買咗屬3區嘅《頭文字D》而得物無所用。不過大家唔使擔心，香港將陸續推出近乎全區碼嘅UMD影碟（對應2至6區），當中不乏熱爆大片，已知推出嘅有《狙魔人》、《8里公路》、《叛諜追擊2：機密圈套》同《盜墓迷城2》，嚟緊重會有大量荷李活經典猛片同樣會推出「多區碼制式」UMD電影，絕對值得期待！&#13;<br> 雖然UMD電影區碼未破，不過網上實在太多「有心人」，將各式各樣電影轉成PSP支援嘅MPEG4檔案，以近排喺日本爆到滿瀉嘅《FFVⅡ：聖子降臨》為例，相隔一日已出現附加中文字幕嘅MPEG4供下載，不過大部份為簡體中文，繙譯水準參差，不時又走出大大個網站Logo擋住畫面（真不要臉），十分之影響觀賞嘅心情。</p><p>SCEH有嘢講：旺機唔旺Game！</p><p>對於準備將PSP在港大展拳腳嘅SCEH嚟講，今次降級程式出現的確有好大打擊，筆者走訪SCEH嘅公關經理項明生先生，「行貨PSP喺今年5月12日推出時，曾出現過一段短暫蜜月期，主機同遊戲銷量都好好。」&#13;<br> 「無奈侵權問題實在太嚴重，到目前為止，主機銷售雖仍節節上升，不過軟件銷量卻停滯不前，兩者比例愈拉愈遠。」&#13;<br> 曾有政府部門查詢過，點解PS2同PSP喺香港賣得咁好，SCEH都唔投資番香港搞遊戲開發呢？答案你同我都知。更有不止一間專辦遊戲開發課程嘅職員，表示校內學生感到前路茫茫，讀完書都冇出路。呢類問題實在牽涉太廣，咪以為你玩翻版唔關人事，實情係大家一點一滴咁榨乾香港嘅遊戲市場。&#13;<br> 目前可以做嘅只有不斷增加行貨吸引力，如跟機送香港獨有嘅紀念品、搞多啲推廣，以及年尾AGS度劃一個大地方做PSP專區等，希望大家多多支持！</p><p>後話：</p><p>香港人實在有太多「為玩翻版而買翻版」之人，好多Game下載完玩一陣就刪除，好似《GUNDAM》咁，好多人投訴話慢，唔好玩，實情係遊戲初期機體較弱，Booster少自然慢啲，之後換入勁機情況完全不同，遊戲性絕對不俗，玩老翻之人咁就錯過一隻好Game。&#13;<br> 最後，按SCEH要求，刊登香港區PSPFirmware2.0下載路徑，等大家領會新加嘅功能。唔係偏幫SCEH，筆者就用緊2.0版本，除咗玩唔到老翻外，其他功能如上網、SetWallpaper等都好好玩，大家無謂重複SS、PS年代咁，成櫃桶Game冇隻打爆嘅境況吖！&#13;<br> &#13;<br> PSPFirmware2.0下載： http://www.sceh.com.hk/ </p></body></html>