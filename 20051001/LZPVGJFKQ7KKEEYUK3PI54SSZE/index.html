<html><header><meta charset="utf-8"><title>短線遊：私家Feel沙灘$600任玩Wakeboard</title></header><body><h1>短線遊：私家Feel沙灘$600任玩Wakeboard</h1><p>最後召集！天氣轉涼前，相信唔少熱愛水上活動嘅朋友，都會把握呢個難得嘅好天氣，逼晒去沙灘！如果你又想玩但又怕逼嘅話，不如約埋班Friend去呢個私家Feel沙灘，聽住音樂任玩水上活動、任食BBQ；咦，個Feel竟然勁似去咗外國度假㖭！&#13;<br>記者：梁學文&#13;<br>攝影：陳陶鈞&#13;<br>Models：Annabelle（thegroup），Bianca，Carrie</p><p>私家Feel沙灘位於大浪村，喺正長洲對面，但位置都幾隱蔽，相信好多人對佢都會走漏眼！沙灘有750米長，地方夠晒大，曬太陽嗰陣，唔使前頂後頂，左逼右狹，落水游又唔怕兜口兜面撞親人，有足夠空間任玩，感覺係真正Free。</p><p>專人打碟勁似度假</p><p>呢度除咗有風聲、浪聲、笑聲之外，重有音樂聲，因為YoYoCamp喺呢度搞咗個水陸活動中心，佢哋搵咗專人負責打碟播歌，嚟玩嘅朋友大可響水清沙幼又乾淨嘅沙灘上，跟住音樂個Beat印吓身、跳吓舞。喺強勁音樂之下作日光浴，感覺勁爽！如果鍾意動感嘅，可以響音樂聲伴住玩水上活動；因為海灘位處內灣，水流唔太急、風又夠，唔會受大船經過影響，玩Wakeboard同風帆就最正，加上呢度嘅水流好，新手好易起到水。</p><p>玩家有Say</p><p>任食燒乳豬喪飲Cocktail</p><p>呢度重有樣好，就係畀咗入場費之後，所有水上活動、食物、飲品都係任玩任食！外面斷鐘計嘅Wakeboard同香蕉船，想玩幾多次都得！玩到攰攰哋咩？咪返上岸攤唞一陣，曬吓太陽，又可以轉頭再出海玩過！喺沙灘上，有專人為你燒烤，食物有燒乳豬、燒排骨等，款式唔少，而當中最出色嘅，係咖喱飯，味道一流！食飽飽又可以去酒吧度Hea吓，呢度有專業調酒師校Cocktail，同班Friend邊飲邊傾偈，舒暢無比！</p><p>自備器材玩WarGame</p><p>雖然話係私人沙灘，但係安全措施都好足，除咗玩所有水上活動都有教練傍住之外，沙灘上面都有救生員、救生艇，重自設防鯊網。負責人大飛話：「響沙灘嘅另一邊重有五個場區可以打WarGame，不過器材就要自備。」所以愛玩嘅人，喺呢度絕對可以玩到無時停！</p><p>YoYoCamp（29892315）&#13;<br> 水上活動收費：$600/8小時（包括至尖沙嘴或中環接送船），$500/８小時（自行乘船）&#13;<br> 獨木舟歷奇收費：$1,000/二日一夜，包食，住營幕，連接送船。&#13;<br> 野戰收費：$200/8小時，包一餐及接送船。&#13;<br> 地址：大嶼山大浪村&#13;<br> 網頁：www.yoyocamp.com&#13;<br> 交通：由長洲碼頭轉乘街渡&#13;<br> 備註：30人或以上，須預約；30人以下，價錢另議。</p></body></html>