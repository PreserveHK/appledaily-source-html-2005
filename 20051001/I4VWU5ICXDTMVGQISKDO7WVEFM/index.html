<html><header><meta charset="utf-8"><title>寵物花園：無賴牛頭梗勁似鄭中基</title></header><body><h1>寵物花園：無賴牛頭梗勁似鄭中基</h1><p>近日深夜經過旺角太平道，有無見到幾個大隻佬拖住BullTerrier（牛頭梗）巡街？隻隻牛頭梗兇神惡煞勁引人注目，人狗同行準備撩事鬥非？非也，其實佢哋正為10月9日舉行嘅狗展積極備戰，去球場跑圈練擺Pose，大隻佬之一的Ivan話：「同狗鬥，BullTerrier鬥心強；對人，就不知幾友善，你睇佢哋眼仔細細笑騎騎個樣幾無賴？望落有幾分似鄭中基㖭呀。」&#13;<br>&#13;<br>記者：曾靜茵&#13;<br>攝影：譚盈傑</p><p>牛頭梗係混種</p><p>牛頭梗源自19世紀中期的英國，當時一群運動愛好者沉迷殘暴的鬥犬活動，有人把鬥牛犬（BullDog）及黑褐色的Terrier（已絕種的Black&amp;TanTerrier）配種，希望繁殖出一種具前者勇敢、鬥心、有忍耐力及後者矯健敏捷、機警、具嗜殺本能的犬種，最後交配出一種彎腳、極度粗野、適合打鬥的BullTerrier（牛頭梗）。牛頭梗可分為標準型（StandardBullTerrier）和迷你型（MiniatureBullTerrier），後者肩高14英吋以下，牠們被喻為犬鬥士，擁有對主人百分百奉獻的性格，即使為主人戰死亦在所不辭！牠們樣子趣怪，加點想像力，確如Ivan所言有幾分似無賴王鄭中基。</p><p>Boogie　女　8個月</p><p>品種：標準型牛頭梗&#13;<br> 性格：有性格，我行我素，集中力強，不易受外界影響。</p><p>Doublestar　女　8個月</p><p>品種：標準型牛頭梗&#13;<br> 性格：喪、鍾意撩事鬥非</p><p>Vuitton　仔　個半月</p><p>品種：迷你牛頭梗&#13;<br> 性格：固執、硬頸</p><p>BearBear　仔　2個半月</p><p>品種：迷你牛頭梗&#13;<br> 性格：穩定，集中力強，眼神精靈</p><p>ShowDog擺Pose</p><p>每星期5晚訓練</p><p>香港人少養牛頭梗，靚品種亦唔多，自小就鍾意牛頭梗嘅Rick搵足3年先搵到隻啱心水：「搵咗好多間舖，隻隻牛頭梗嘅頭形都唔靚，後尾識到Ivan，終於喺佢嗰間『BullCafe』搵到我第一隻狗Boogie。」起初無諗過訓練Boogie出賽，多得有日Ivan無聊一問：「有無興趣帶狗出去比賽呀，不如我教你吖。」自此，兩歲半的Boogie就開始每星期最少五晚嘅訓練，Rick：「由細細隻開始教Boogie擺Pose，等佢慢慢習慣，上到台先會自自然然擺到最靚嘅Pose，經過差唔多半年努力，Boogie終於喺上個月嘅狗展奪得6至9個月最佳中級幼犬（Bestingroup）冠軍，我就梗係開心喇。」</p><p>聽話得嚟幾無賴</p><p>除咗Rick，近日亦多咗好多牛頭梗迷，阿邦是其一：「起初以為牛頭梗係打狗，性格兇殘，識咗Ivan之後先知呢種狗唔係好惡，所以喺上個月買咗Vuitton，𠵱家差唔多晚晚一齊訓練，準備嚟緊嘅比賽。」差唔多晚晚訓練，狗仔咪好攰？Ivan話：「每晚出去1至2小時，實際訓練時間其實只有15至20分鐘，除咗教擺Pose，重要帶隻狗行圈，訓練佢哋行嘅時候要精神奕奕，保持個頭岳高少少。」筆者觀察過訓練，發現啲狗仔都好識敷衍人，狗鏈放鬆放近膊頭，佢哋行步路個Look都求其兼無賴過人，一抽高條鏈索緊下顎，就好似即時知道係訓練時間咁，轉個圈都份外醒神。</p><p>2005年度世界狗協國際展及亞洲畜犬聯盟展</p><p>日期：10月9日10:00am至6:00pm&#13;<br> 地點：香港會議展覽中心1C展覽館&#13;<br> 門票：成人$30；小童、學生及長者$10，每頭犬隻$30（需於犬隻登記處登記）&#13;<br> 查詢：香港狗會（25233944）</p></body></html>