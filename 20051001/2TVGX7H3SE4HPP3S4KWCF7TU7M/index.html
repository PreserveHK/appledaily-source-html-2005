<html><header><meta charset="utf-8"><title>賣地之後 - 左丁山</title></header><body><h1>賣地之後 - 左丁山</h1><p>西九地皮、牛池灣地皮以高價賣出後，業主立即反價，買家卻步，於是二手樓市場一片清靜，買賣兩閒，地產經紀啲生意少晒，既然市道牛皮，有價無市，就要睇邊一方有耐性，買家冇耐性，追價追貨嘅話，樓價一定大升。所謂耐性，要講埋荷包實力，今年年初，按揭利率係二點五厘，今日嘅按揭利率係五厘，供款以十五年年期計，每十萬元借款在年初月供六百六十六點七九元，今日供款係七百九十點七九元，增加咗18.6%，請問供樓人士嘅人工今年有冇增加咗18.6%呢？冇嘅話，食少幾餐酒樓晚飯可也。</p><p>政府擺明要高價勾地，絕不放鬆，因為政府高層已經認同咗樓市好，經濟好，市民開心，唔鬧政府嘅大政策，地產商高價搶地，正中下懷，橫掂最後付鈔幫發展商買地嘅，就係買樓人士，發展商高買高賣，利潤不愁，唔怕鬥癲。&#13;<br> 愁嘅竟然係分析Ｆ。賣地之後，佢與一班老友食晚飯，大家當然叫佢評論賣地結果。分析Ｆ話政府揸緊勾地，既搶錢減赤兼且托市，後果係未來幾年樓宇供應短缺，發展商少咗麵粉，就唔會做太多麵包啦，供應失調嘅話，樓價會脫軌上升，一年之內形成泡沫，既有泡沫，就會有爆破，因此分析Ｆ好驚九八年歷史重演（九六、九七狂升之後，九八年噩夢開始），嚴重打擊香港人。一個解救方法就係向地鐵、九鐵大開綠燈，傾補地價唔好十問九唔應，等地鐵、九鐵啲沿線地皮可以盡快推出市場，增加供應量。&#13;<br> 聽咗佢嘅說話，左丁山有小人之心，諗諗吓，樓價會繼續上升，一年多之後，到達巔峯（亦係癲瘋），容乜易到咗○七年中，如果外圍有乜嘢衰嘢發生，觸發泡沫爆破，以樓價大跌市嚟迎接曾特首連任？曾先生咁聰明，好應該牛咁眼昅實，唔好去得太盡，引至物極必反啫。</p></body></html>