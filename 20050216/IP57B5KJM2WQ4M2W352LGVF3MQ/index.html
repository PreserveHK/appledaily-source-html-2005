<html><header><meta charset="utf-8"><title>蘭西情報課：吉日醒獅搶到貴一貴</title></header><body><h1>蘭西情報課：吉日醒獅搶到貴一貴</h1><p>噚日初七，好日，唔少發展商同代理，都安排醒獅表演，蘭西粗略數過，有六個活動有醒獅，搞到獅隊相當搶手。美記話，獅隊收費都比平時貴，美記同港置噚日喺紅磡漁人碼頭開舖，請嘅黃國勇龍獅團，都要畀多三千，埋單一萬。不過，肯畀錢都唔一定請到獅隊，美記透露，佢哋預早一個月預訂，重問咗兩間，先至請到獅隊噚日助興。&#13;<br> 除咗舞獅，拜車公都係新春傳統活動。美記執董陳坤興，聯同高層，初四同華懋售樓部經理吳崇武，齊齊拜車公。&#13;<br> <br> <spanclass>財神花車迎新舖 &#13;<br> 世紀21噚日開舖，搞搞新意思，特別租咗架開篷花車，載住財神周圍巡遊，派揮春、金元寶朱古力與糖果。&#13;<br> 巡遊路線唔算長，由九龍塘出發，第一站係世紀21富山九龍塘分行，財神重落車派揮春同糖果，沿路見到啲外國小朋友，好開心咁攞糖食。&#13;<br> 跟住直駛噚日開舖嘅樂富商場，商場人流旺，啲街坊見到財神到，都忍唔住望多兩眼，大收宣傳之效。</spanclass></p><p><spanclass>舖位炒家換貨忙 &#13;<br> 春節假期前，唔少投資者都收爐，不過有位姓董舖市老手，趁年三十晚，以千六萬沽咗中環威靈頓街、豪江豆業地舖，呎價三萬，年半賺逾七百萬，再閃電以六千五萬，連環掃入兩個尖沙嘴舖位。&#13;<br> 美記伍賢明話，呢位投資者，買入厚福街九號豪華閣I、J兩個地舖，連同地庫、一樓，共逾萬三呎，準備長線收租，預計劏開三間招租，合共每月大約收五十萬，照計租晒，回報率有成九厘咁高。&#13;<br> 另外，佢以四百五十萬，向石鑑輝直接買入山林道四十六至四十八號地下二十至二十七號舖，暫時重未知佢諗住長揸定短炒。&#13;<br> <br> <spanclass>代理銷盤落重本 &#13;<br> 代理賣樓愈嚟愈進取，除咗誓師大會、送贈優惠外，𠵱家幾乎連發展商嘅嘢都要做埋。&#13;<br> 尖沙嘴凱旋門即將開賣，利記就自資做咗千隻VCD，介紹平面圖及環境等，送畀啲客，同時可以即場講解。其他新盤係咪照做，就睇今次反應。&#13;<br> 至於新地，梗係唔會唔做嘢啦，因為凱旋門係今年重頭豪宅，佢哋非常重視，先製作印刷精美、包裝精緻嘅《凱旋攻略》，派畀代理，教佢哋促銷，方便同客戶講解個盤。裏面印有各類單位平面圖、部份用料，各項賣點，以及與附近樓盤比較。&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>