<html><header><meta charset="utf-8"><title>汽車專題：<br>未試車已落訂Tucson2.0靚仔價抵</title></header><body><h1>汽車專題：<br>未試車已落訂Tucson2.0靚仔價抵</h1><p>揸過日本車又揸過歐洲車的馬仔，話自己發夢都未想過要買韓國車，不過當他在Showroom第一眼看見HyundaiTucson，未試車就已經落訂，成為第一批買家。由去年十月取車至今落地有四個月，馬仔對部車讚口不絕，因為以十三萬的價錢已有齊天窗皮位和140匹馬力，加上又是仁孚代理，他覺得物超所值，馬仔重經常在車網上跟一班Tucson迷交換心得。&#13;<br>&#13;<br>記者：曾順珍　攝影：楊錦文</p><p>仁孚代理有信心</p><p>自從馬仔買咗部HyundaiTucson後，不斷話好抵，而且重周圍向朋友推介，因為他估不到韓國車居然有如此好質素。&#13;<br> 「我買呢部車好大原因係價錢好吸引，我喺上年八月想換番部SUV車，有考慮過買部二手Pajero或者GrandVitaraXL7，就喺當時睇報紙見到Tucson個廣告，於是開始Check吓呢部車嘅資料，知道呢部車喺歐美好賣得，而且又係仁孚代理，於是就更加有信心。直至落Showroom睇到架車，覺得比我想像中靚，就連老婆都好鍾意，加上淨車價都只係賣十一萬幾，於是連車都未試就已經落訂。」</p><p>皮座冠絕韓國車</p><p>馬仔曾經擁有過日產Sunny、豐田Corona和歐寶Vectra，但他估不到這架韓國車居然可以追貼日本車水平。&#13;<br> 「我覺得Tucson外形似日本車，比Hyundai𠵱家嘅SantaFe更靚仔。內櫳方面，皮座嘅手工同質料已經比其他韓國車好好多，但音響就差啲，不過車廂隔音度高，可以同日本車比較。座位空間感闊落，後座嘅伸腳位足夠，Headroom又好，避震表現都唔錯，但相對歐洲車就差一啲啲。雖然2.7公升引擎嗰款無金屬面板，呢架2.0就無恒溫冷氣，但我最鍾意都係個中控台，好有金屬味！」</p><p>低波反應較慢</p><p>馬仔現在已成為車網上的常客，經常上網跟好友交換心得，尤其是其他Tucson車主，對此車的性能更可說是滾瓜爛熟。&#13;<br> 「呢架車嘅性能算唔錯，142匹馬力已經好足夠，只係開車畀第一下油時會大聲咗少少，但行落就好暢順。波箱轉檔亦好自然流暢，轉彎時同私家車一樣好穩定。不過由於部車只得D波，無2波或者L波，所以若果想低波行車，就要轉用加減波模式，反應可能會慢啲。」&#13;<br> 如果不介意韓國品牌，想買架實用又價錢相宜的SUV，馬仔話Tucson是個不錯選擇，因為現在車價約只賣十四萬，耗油量平均每公里約$1.3-$1.4，入滿一缸油要$600，對家庭車用家來說，絕對相宜！</p><p>外形似足日本車</p><p>馬仔話遲吓會在車身安裝腳踏，令架車看去更有型。</p><p>艙內空間感一流</p><p>設計留意細緻位</p><p>馬仔最欣賞尾廂地台下的ToolKit收藏位，認為分隔得好細緻。</p><p>HyundaiTucson2.0Specifications</p><p>引擎：1975cc直4DOHC&#13;<br> 馬力：142ps/6000rpm&#13;<br> 扭力：18.8kgm/4500rpm&#13;<br> 傳動：4前速半自動波&#13;<br> 懸掛：（前）麥花臣支柱（後）多連桿&#13;<br> 制動：（前）通風碟（後）碟式&#13;<br> 輪胎：215/60R16&#13;<br> 尺碼：4325×1795×1680mm&#13;<br> 軸距：2630mm&#13;<br> 車重：1535kg&#13;<br> 車輛提供：現代汽車（34288288）</p></body></html>