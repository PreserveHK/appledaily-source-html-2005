<html><header><meta charset="utf-8"><title>一味窩輪：數據啱睇</title></header><body><h1>一味窩輪：數據啱睇</h1><p>個市大漲小回，恒指回落21點。恒生（011）、聯通（762）與中遠（1199）總共扯低恒指18點，幾乎包晒恒指跌幅。個市升到高位，個別發展明顯。&#13;<br> 長實C輪3793：長實（001）收73.50元，微跌1格，幅度好細，但有4隻C輪跌幅超過1成，都係槓桿率大溢價唔細或較近期嗰堆。長實睇好，但冇股票會直線上升，點都係升吓唞吓，間中調整。&#13;<br> 長實C輪好多隻，睇數據做嘢，3793啱睇。隻輪7月中到期，輪價54仙，溢價2.6%，槓桿率13.6倍（有效8.5倍），引伸波幅22.3%。買貨唔使心急，等回落啲至郁手。&#13;<br> 3544係比較熱門嘅長實C輪，收29.5仙，跌4.8%，隻輪6月尾夠鐘，溢價5.9%，槓桿率24.9倍（有效10.7倍），引伸波幅23.2%，冇咁啱睇，正股牛皮一段日子嘅話，輪價會因縮溢價而好傷。&#13;<br> 中海油C輪：中海油（883）升7.5仙，收4.175元，升幅唔算大，但啲C輪已有好大變化，C輪3733升27%，4580升20%，成交唔算多。3733喺8月到期，槓桿率13.9倍（有效6倍），唔值15%溢價。4580喺6月到期，溢價4.3%，槓桿率15.8倍（有效9.1倍），靚過3733。&#13;<br> 中海油C輪要博嘅話，正路要揀4563，9月到期，大把日子，溢價3.2%，槓桿率9.7倍（有效6.6倍），引伸波幅22.5%，缺點係交投好少。&#13;<br> 中石化C輪2241：中石化（386）昨收3.25元，升5仙，有可能跟同類油股上升，吼位收集啲中石化C輪短炒，對象係2241，6月夠鐘，輪價19.8仙，溢價7%，槓桿率16.4倍（有效7.9倍），引伸波幅30.4%。&#13;<br> 章盛</p></body></html>