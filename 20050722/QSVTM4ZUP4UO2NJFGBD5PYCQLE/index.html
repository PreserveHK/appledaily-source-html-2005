<html><header><meta charset="utf-8"><title>　　馮紹波犒賞員工 - 李八方</title></header><body><h1>　　馮紹波犒賞員工 - 李八方</h1><p>《經濟日報》噚日公布上市大計，據招股文件披露，大股東GoldenRooster會向一百名集團僱員送出三百六十萬份紅股。一百名員工點分，招股文件冇詳細介紹，以《經濟》招股價最低都一元四角三仙，紅股共值五百一十四萬八千蚊，假設平均分畀一百名員工，每人有五萬幾蚊，老闆馮紹波出手算唔算闊綽，真係見仁見智。至於有幸獲派紅股嘅，包括經濟地產庫及ETBC董事彭嘉儀，同ETVision董事梁家榮，另外嗰九十八名幸運兒嘅名單就冇詳列，不過相信招股書嘅高級管理層應該都有份。&#13;<br> 講開報業，呢輪免費報紙更加爭得厲害，八方聽聞《都市日報》為咗迎戰由施永青喺七月三十日創刊嘅《AM730》，準備喺當日出一份會考放榜號外，嗰日係星期六，《都市》應該冇報。八方問《AM730》社長盧覺麟點睇？佢話本來有啲嬲，後來諗吓係一種光榮，就冇晒事啦。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>