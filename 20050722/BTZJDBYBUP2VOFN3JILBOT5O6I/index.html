<html><header><meta charset="utf-8"><title>數碼影音：Shinco32吋LCDTV新貴<br>SHARP膽配玩家級TVTuner</title></header><body><h1>數碼影音：Shinco32吋LCDTV新貴<br>SHARP膽配玩家級TVTuner</h1><p>唔好有錯覺，國產LCDTV玩平就唔講質，今日我哋搶先介紹Shinco旗艦級LCDTV－－326N！32"畫面尺寸初睇其貌不揚，細問下原來起用靚絕畫質的SHARPPanel，為咗進一步提升畫質，跟機重玩外置式TVTuner（DB4500）加DVD機（HDMI/1080i），而且重可以好似電視台專業器材一樣有ColourBar顯示，包保你每一粒顏色都有最完美表現，新機開心價$12,900，真係強絕！&#13;<br>記者：陳國輝&#13;<br>攝影：陳盛臣&#13;<br>ImageGirl：Ivy（Starryland）</p><p>點解要外置TVTuner？放埋入LCDTV度咪重慳位！呢啲可能係一般人諗法，對於追求完美畫質嘅人，兩者分別大矣！須知LCDTV內置TVTuner的壞處，係由於顯示部份及TVTuner部份的電路板，有的行高電壓、有的則行低電壓！兩者時常出現互相干擾情況，而大家有時睇LCDTV見到個畫面有「一坑坑紋」，原因大多是內置TVTuner影響所致，再者，通常只有貴價旗艦級機種，先會咁細心幫你造埋外置TVTuner，齋睇呢樣嘢，大家就可明白326N對畫質追求的「高定位」！</p><p>專業級畫面調校</p><p>調校畫面，好多LCDTV都係玩自動調校，雖則有手動調校項目，不過單憑肉眼，好難作準啫！326N及DB4500呢套無敵組合，除糅合了以上兩種調校畫面方式外，佢重有一個「原廠設計模式」，裏面內置了有如電視台的ColourBar及線數圖的測試畫面，畀用家參考之餘，重可以對住嚟調色，咁就可以減低色彩偏差，達致最完美色彩及穩定畫質。&#13;<br> 據Shinco負責人表示，由於這種調校方式需要專業影音知識，所以這個設定介面使用了CodeLock，並且會因應客戶的需要及能力而發放，因為唔識用亂咁校，畫面隨時會變得過份偏紅或偏藍，反而「適得其反」！至於一般的亮度、對比度、銳利度及水平移動等選項，當然就完全任你校啦！</p><p>兩機合一睇盡1080iDVD</p><p>326N及DB4500呢套新旗艦級組合，前者為LCDTV顯示部份，後者則為TVTuner加DVD機；326N屏幕闊度為32"，支援高清畫質的1,366×768解像度，並兼容720p及1080i兩種高畫質格式，就呢種規格嚟講，已跟足主流要求。&#13;<br> 至於外置式嘅DB4500更是超強，基本對應所有HDMI、DVI、色差、AV、S-Video等影像插口，驟眼睇機尾，真係好易誤以為佢係一部AMP呢！至於功能方面，佢除咗可以接駁電視及一概影像訊號輸入外，更正是佢個DVD播放功能，可以將一般DVD嘅480p畫質，提升上1080i的高清畫面作輸出，畫質重拍得住好多大牌子「齋Play」DVD機呢！</p><p>配置多多　插卡睇碟兼備</p><p>DB4500機身四周，都有唔少視頻、音頻接駁端子，好等發燒友隨時都可以加添新玩意。好似機後面就設有HDMI端子，佢屬於民用入面最新、最高級嘅視頻及音頻傳輸介面，可令到畫質及音質失真情況減至最低；同時重兼容DVI制式，只要加上轉換接頭，就可以接駁使用其他DVI器材，玩法甚廣泛。睇DVD之餘，機身右邊重設置三合一卡槽，支援SD、MMC及MS三種記憶卡。當用家影完相之後，就可以即時插落機內睇番，都不知幾方便！順帶一提，此功能同樣支援1080i解像度，畫面固然精細咗，但係Load一張相差不多6秒，都幾花時間㗎！</p><p>測試區&#13;<br>&#13;<br>睇DVD</p><p>睇數碼相</p><p>Profile&#13;<br> 顯示屏：32"&#13;<br> 解像度：1,366×768（WXGA）&#13;<br> 光亮度：500cd/m2&#13;<br> 對比度：600:1&#13;<br> 兼容：SD、MMC、MS&#13;<br> 尺寸：784×220×650mm&#13;<br> $12,900&#13;<br> 新科（23437775）</p></body></html>