<html><header><meta charset="utf-8"><title>美麗在望：<br>明星剪到齊葺葺學生頭上位</title></header><body><h1>美麗在望：<br>明星剪到齊葺葺學生頭上位</h1><p>春夏流行鬈曲長髮，但走在街上熱到暈，一頭長髮認真難頂。炎炎仲夏，怕熱怕悶就好應玩吓形象，跟千嬅、Sammi剪個「齊葺葺」學生頭；又或是日本街頭至Hit的不對稱短劉海，同樣清新涼爽兼屬今夏大熱！&#13;<br>&#13;<br>記者:梁珮瑜&#13;<br>攝影:林栢鈞、陳偉強&#13;<br>模特兒：Vanessa&amp;Samantha@JamCast&#13;<br>化妝：Claudie@atomicattack.com&#13;<br>髮型：Jackson@Chin.G（25334888）</p><p>反璞歸真</p><p>天氣悶熱，女星如楊千嬅及鄭秀文，甚至日本名模兼《下妻物語》主角土屋Anna，最近齊齊剪短頭髮轉換新形象，搖身一變成齊整直髮學生妹，掀簡約短髮熱！</p><p>變身過程</p><p>1.剪髮前Samantha擁有一頭染啡、有層次的長直髮。&#13;<br> &#13;<br> 2.只要把頭髮整齊地修剪至理想長度便可。髮型師Jackson建議最好不要剪得太齊整，要有層次感，內層較外層短。&#13;<br> &#13;<br> 3.反璞歸真的學生妹髮型，簡約整齊更清爽！&#13;<br> &#13;<br> 4.頭髮並非同一長度，仍保留層次，感覺更輕更爽。&#13;<br> &#13;<br> 5.外表「齊葺葺」，但頭髮內層較短。</p><p>熱爆日本街頭</p><p>60年代的Bob頭潮流不時回歸，但今夏重點就落在額前短劉海。日本街頭女生激玩的超短劉海已熱到港，弧形、V形或打斜等不對稱線條都有，超可愛又清爽，特別是弧形超短斜劉海，最能突出面形輪廓，夏天啱晒！</p><p>變身過程</p><p>1.剪髮前的Vanessa是劉海短髮。&#13;<br> &#13;<br> 2.先剪短劉海，再修剪出齊整、貼面的弧形線條；左右兩邊髮鬢亦自然地跟隨劉海的不對稱線條。&#13;<br> &#13;<br> 3.右側頭髮較長，以襯托弧形斜劉海。&#13;<br> &#13;<br> 4.左邊頭髮較短，跟隨劉海線條。&#13;<br> &#13;<br> 5.不對稱的劉海富型格時代感，五官及面形亦變得好突出！</p><p>專業人士配襯貼士</p><p>深色頭髮夠突出「學生頭適合任何女生。想有層次，可試做Highlight；想搶眼，全頭染黑或深色。」&#13;<br> &#13;<br> 短劉海唔啱大面形「闊面或大面都不適合劉海，由於着重幾何線條，可以發揮個人氣質！」</p></body></html>