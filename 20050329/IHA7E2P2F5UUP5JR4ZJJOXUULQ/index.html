<html><header><meta charset="utf-8"><title>精明消費：<br>回南天要換拖蓆面露趾款爽</title></header><body><h1>精明消費：<br>回南天要換拖蓆面露趾款爽</h1><p>濕度日日高達95%，加埋落雨天氣，令人周身唔舒服。屋企做足防潮工夫的同時，有無發覺冬天買下的毛毛拖也開始變得濕𣲷𣲷，呢個時候就要買對通爽的蓆面拖，實行幫拖鞋換季！市面除了蓆面拖適合濕熱天氣外，還可以選擇防水膠拖，若連拖鞋都要靚過人，最啱就喺選購七彩繽紛的人字拖喇！&#13;<br>&#13;<br>記者：梁彩燕　攝影：副刊攝影組&#13;<br>模特兒：Katie</p><p>人字拖&#13;<br>有五千年歷史</p><p>唔講唔知，喺5千年前，古人類就識得將獸皮、草紙同棕櫚葉等材料綁喺腳掌，成為咗人字拖的雛型！人字拖蹤影遍及全球，巴西更將之列為「國鞋」，同麵包、牛奶、咖啡豆等都並列為必需品，其概念則源於日本人的木屐，喺1962年人字拖的熱潮就由巴西傳到西方。</p><p>蓆面拖&#13;<br>通爽舒適</p><p>濕𣲷𣲷的天氣實在令人納悶，返到屋企第一時間梗係要畀對腳唞唞氣。以下介紹的蓆面拖鞋，是濕熱天氣的最佳選擇，雖然款式唔及人字拖奪目，但勝在夠舒適，是講求實際、舒服人士的首選。</p><p>Snoopy滑浪&#13;<br> 夏天將至，打工仔唔可以日日放假去沙灘玩滑浪，不妨買呢對蓆拖望梅止渴！Snoopy着住紅褲仔滑浪的日子係人都嚮往，布面又印上鮮豔花花圖案，充滿日本風情，SnoopyFans實鍾意！&#13;<br> 售價：$69c</p><p>新款兒童拖&#13;<br> 剛推出的兒童拖鞋，布面上繡上象徵和平的紙鶴，配上醒神的橙色，夠晒Sharp！蓆面更加入顏色點綴，擺脫拖鞋的低調感。&#13;<br> 售價：$19.9a</p><p>長興直條子&#13;<br> 直條圖案襟睇唔易Out，配埋棉質布面令人感覺舒服，鞋踭位繡上可愛的狗仔圖案，成熟中帶點稚氣！&#13;<br> 售價：$39.9a</p><p>睡衣款夠Warm&#13;<br> 呢款蓆拖的鞋面，設計到好似一件睡衣，感覺好Warm。以斜紋布圍邊，棗紅色鞋面上釘咗兩粒假鈕，鞋床則以一排排的竹蓆組成，通風度夠晒高。&#13;<br> 售價：$29.9f</p><p>送埋兩條毛巾&#13;<br> 有公仔陪伴可以令人心情開朗啲，呢款蓆拖，彩藍的格仔上印滿了可愛的小貓和小魚，最討女仔歡心。隨拖鞋更附送兩條棉質手巾仔，夠晒實用！&#13;<br> 售價：$29.9e</p><p>人字拖&#13;<br>靚到可以着出街</p><p>人字拖最大的特性，就係疏汗通爽唔焗腳，雖然大部份都係以塑膠為主，但亦有藤製的款式同防水真皮款。論款式，一定係眾拖中最突出者，花款多多，顏色又搶，着拖落街都唔會失禮街坊。</p><p>馬騮頭至搶&#13;<br> 呢款PaulFrank人字拖，款式贏晒。將左右腳拼埋一齊，大大個馬騮頭就會呈現眼前。旁邊更有很多個細小PaulFrank點綴，夠晒生氣。&#13;<br> 售價：$128b</p><p>設計大膽&#13;<br> 螢光色塑膠拖，質料軟熟，鞋面上大膽印上「Make」同「Love」字樣，翻開左右鞋底一望，微微凸起的膠字重叫你「PleaseSex」㖭！創意同膽量十足！&#13;<br> 售價：$68h</p><p>返屋企着草&#13;<br> 質料最特別，採用草條編織而成，質地較粗糙，着落尚算舒適亦唔太拮腳。款式較罕有，潮仔潮女大可用嚟襯衫着出街！&#13;<br> 售價：$85j</p><p>奪目民族少女&#13;<br> 長今熱直踩夏日，Rider食住個勢推出呢款印有類似穿上大韓民族服飾的少女圖，旁邊襯托奪目的星星圖案，型！&#13;<br> 原價：$59&#13;<br> 特價：$41i</p><p>港式懷舊廣告&#13;<br> 本地家居品牌住好啲出品，設計港式又夠潮。膠拖以舊式廣告做Pattern，好讓男女老幼都一齊懷緬吓七、八十年代的登報廣告！&#13;<br> 售價：$80j</p><p>最有日本Feel&#13;<br> 香港人一向崇尚東洋風，拖鞋鞋面鋪滿啡黃色相間的圖案，望真啲，其實係用PaulFrank的頭形砌成，軟膠質料同軟熟幼鞋帶設計，着得舒服。&#13;<br> 售價：$180b</p><p>全防水真皮拖&#13;<br> BERLIN防水軟皮拖鞋，以德國特級軟皮製造，皮面經過防水處理，平均只得半磅，輕身又舒適，矮踭設計，方便襯衫！&#13;<br> 售價：$79-$129d</p><p>暗花款式玩低調&#13;<br> Quiksilver新季之作，鞋面只印上暗花圖案，以泥黃色作主調，低調得來唔太花巧，唔鍾意太Colorful的男仔啱晒。&#13;<br> 售價：$90b</p><p>膠拖&#13;<br>愈出愈講究</p><p>平平哋買對膠拖喺屋企粗着，都可以好講究。市面有些膠拖具抗菌防臭功能，啱晒夏天穿着，部份更附有具按摩功效的大小膠粒，設計一啲都唔馬虎。</p><p>膠粒按摩有利脾胃&#13;<br> 拖鞋上分布了不同大小的膠粒，對腳板進行唔同程度的按摩。而近腳心位置的膠粒特別大，長期按壓對胃、十二指腸及胰臟均有利。麻布面較挺身，鞋底較厚，着得舒服。&#13;<br> 售價：$69c</p><p>可調校鬆緊&#13;<br> Esprit膠拖，鞋面的魔術貼可用來調校鞋頭的鬆緊度，鞋床則鋪滿軟膠珠粒，能發揮輕微按摩功效。適合一些未能適應專業按摩拖鞋，但又想消除疲勞的人。&#13;<br> 售價：$39.9c</p><p>膠粒啱腳形&#13;<br> 呢款膠拖的鞋床，分布了不同大小及高低不一的膠粒，特別切合腳形。日式棉布配襯圓波點圖案，加埋青綠色調，感覺清新宜人。&#13;<br> 售價：$29.9a</p><p>抗菌防臭&#13;<br> 日本Charming健康拖鞋，款式雖略為老土，但軟膠質地夠舒服。備有抗菌同防臭作用，唔會焗出異味同滋生細菌，至啱講求衞生的家庭。&#13;<br> 售價：$49.9a</p><p>獨特設計唔易甩拖&#13;<br> 呢款膠拖帶點土味，但卻具備細心的設計。鞋床位有不同的凹凸位，行路時就唔容易跣位「甩拖」！鞋底偏厚但質料卻超輕，雙腳絕無負擔！&#13;<br> 售價：$10.5f</p><p>Q版米奇美妮&#13;<br> 迪士尼卡通人物一向受歡迎，加上今年迪士尼開幕，台柱米奇老鼠同女朋友美妮當然最受愛戴！呢款印有Q版米奇美妮的發泡膠拖，濕水後亦好快變乾，交叉搭帶設計，可愛趣致。&#13;<br> 售價：$39.9g</p><p>售賣點</p><p>a　吉之島　28846888&#13;<br> 鰂魚涌康山道2號康怡廣場南3樓&#13;<br> b　西田百貨　26941111&#13;<br> 沙田新城市廣場3期2樓&#13;<br> c　崇光百貨　28338338&#13;<br> 銅鑼灣軒尼詩道555號&#13;<br> d　裕華國貨　23840084&#13;<br> 彌敦道301至309號&#13;<br> e　永安百貨　27106288&#13;<br> 彌敦道345號永安九龍中心&#13;<br> f　實惠　26638833&#13;<br> 彌敦道610號荷李活廣場1樓全層&#13;<br> g　Trendyland　28821013&#13;<br> 銅鑼灣駱克道537號地下&#13;<br> h　LCX　31023668&#13;<br> 尖沙嘴海港城海運大廈3樓&#13;<br> i　RoyalSportingHouse　22657293&#13;<br> 九龍塘又一城L2,235號店&#13;<br> j　G.O.D.　28905555&#13;<br> 銅鑼灣禮頓中心2樓全層</p></body></html>