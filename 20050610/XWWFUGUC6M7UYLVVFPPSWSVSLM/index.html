<html><header><meta charset="utf-8"><title>　　星級代言人 - 李八方</title></header><body><h1>　　星級代言人 - 李八方</h1><p>大福證券噚日開酒會宣布換新logo，又請咗前港姐兼高球高手鄭文雅，同埋煲呔曾細佬曾蔭培粉墨登場拍廣告。鄭文雅同八方講，之前有好多銀行搵佢拍廣告，佢都推咗，今次只係收封大利是，都係緣份使然。&#13;<br> 前警隊一哥曾蔭培唔係第一次拍廣告，之前佢都幫過公益金拍宣傳片。佢噚日冇現身，但八方估計，培哥今次幫大福拍廣告，多多少少同佢𠵱家喺新創建做執行董事有關，話晒大老闆都係鄭裕彤嘛。咁大福又真係有計嘅，近排煲呔咁紅，搵佢細佬做代言人，夠晒矚目！&#13;<br> 大福執行董事李耀榮話，希望換新裝之後，吸引多啲年輕客戶，一連串宣傳活動使費都係三幾百萬，比起當年宣傳網上交易，吓吓過千萬，經濟實惠得多。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>