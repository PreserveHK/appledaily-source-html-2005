<html><header><meta charset="utf-8"><title>NOKIA8810王者鋼臨</title></header><body><h1>NOKIA8810王者鋼臨</h1><p>諾記8810鬚刨王之機王地位，至今重係無人不識！Nokia新機王之延續，8800已經在香港曝光，手機功能平實，但機身設計巧奪天工！汽車雙穩式彈簧設計滑蓋、鐘表專用強化玻璃作機面、金屬注模作按鍵、蝕刻作裝飾，再加全不銹鋼機身大包圍！一機在手，感覺同戴住隻「撈」冇分別，自8810以後，好多手機都喜歡自喻為甚麼山寨「王」，今次8800王者「鋼」臨，將會教曉大家甚麼是真矜貴！&#13;<br>&#13;<br>記者：梁瑋瑜&#13;<br>攝影：陳陶鈞</p><p>8系機一直都係Nokia機王精神之所在，自8810鬚刨王喺98年打響頭炮之後，繼後的8850、8855、8910及8910i，尊貴則尊貴矣！但硬係好似少咗啲味道；第一眼望落全新的8800，感覺同8810真係好相似，簡直係佢嘅「圓」美進化版！再加「鋼」煉打造之機身，「王者」及「尊貴」的感覺好似重執上「手」！據稱，8800水貨機已經搶先抵旺角先達，報價是「驚」貴級的$7,380，至於Nokia方面噚日亦作出公布，行貨機價定於$7,000樓上（六月中推出），機價兩者大致相若，冇理由唔等行貨啫！</p><p>不銹鋼打造</p><p>要表現出高貴氣質，當然要由第一眼嘅外形出發，8800外殼採用不銹鋼質料加上現代鐘表技術「化學石刻工序」製造，有型得嚟手工亦相當細緻堅固！去到攞上手嘅感覺，可以稱得上份量十足！小巧嘅機身配上137g嘅「重」量，感覺真係好墜手，不過由於手工實在太細緻喇！只會令你覺得「實淨」而完全不會累贅！機面一個1.7吋、26萬色螢幕，雖然唔算好大，不過解像度有208×208，而且睇起嚟重非常晶瑩通透，原因佢用咗高級鐘表嘅強化玻璃處理技術，堅固之餘，重有防刮花嘅功效，真係想得非常細心。&#13;<br> 講到呢度，大家可能會問Keypad去咗邊？原來一概數字按鍵，全收藏在螢幕底下，只要將螢幕向上輕推，以汽車雙穩式彈簧設計嘅LCD滑蓋就會向上移開，露出按鍵！精妙處係設計好Firm，推蓋後你會聽見好實淨嘅「啲」一聲，小記可以好主觀咁講，聲效雖然冇Dupont火機咁清脆，但就絕對有佢嗰種實淨手感！</p><p>坂本龍一　原創鈴聲</p><p>自從有咗MP3鈴聲之後，手機上嘅內置鈴聲已經變得可有可無，不過當你知道Nokia8800裏面有日本音樂大師坂本龍一親自操刀創作嘅鈴聲之後，相信你都會改變諗法；鈴聲完全原創玩獨一無二外，而且樂曲風格非常迷幻，用嚟做鈴聲包保能顯現「自我風格」。音樂享樂方面，機身除內置有基本的FM收音機外，一樣內置有MP3、AAC同MIDI播放器，要用埋嚟做鈴聲？當然冇問題啦！此外8800重支援Nokia最新出嘅立體聲藍芽耳筒HS-12W，聽歌可以無拘無束，如果想大大聲播歌，機頂嘅喇叭都好夠聲，而且音質都唔錯，對用家算有交代！</p><p>50萬像素鏡頭　手機首見</p><p>你冇睇錯！8800啲確係內置咗一個50萬像素嘅SVGA鏡頭，收埋喺推開咗嘅螢幕背後，50萬像素鏡頭喺手機上面絕對係第一次出現，最高可以拍出解像度為800×600嘅數碼相片，有4倍數碼變焦、自拍、夜攝同3GP短片功能，但由於冇閃光燈，唔夠光嘅地方影相會好勉強；機身內置52MB記憶體，感覺都叫幾夠使，不過唔支援外置記憶卡，好多人變咗關心「傳相」嘅問題，幸好8800使用嘅係「真」藍芽，所以除咗對應Hands-free之外，重可以用嚟機過機傳相，Hi-Tech得嚟又夠方便。</p><p>貴人評貴機</p><p>Profile</p><p>尺寸：107×45×15mm&#13;<br> 重量：134g&#13;<br> 網路制式：GSM900/1800/1900&#13;<br> 通話時間：2小時&#13;<br> 待機時間：8日&#13;<br> 記憶體：52MB&#13;<br> 鈴聲：64和弦/MIDI/MP3/ACC&#13;<br> Nokia（21366338）&#13;<br> 價錢：約$7,000（六月中推出）</p></body></html>