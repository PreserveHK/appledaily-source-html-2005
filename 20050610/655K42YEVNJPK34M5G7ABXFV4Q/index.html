<html><header><meta charset="utf-8"><title>靚佬湯返老還童跳梳化</title></header><body><h1>靚佬湯返老還童跳梳化</h1><p>荷李活影星湯告魯斯（TomCruise）前日擔任美國名嘴JayLeno主持嘅清談節目《TheTonightShowwithJayLeno》嘉賓，表現雀躍嘅靚佬湯喺梳化上又叫又跳，十足一個大細路。</p><p>「希望共度餘生」</p><p>靚佬湯前日着咗件由美國海軍送畀佢嘅型仔皮褸，上咗JayLeno嘅節目宣傳新片《強戰世界》。心情大靚嘅佢唔止同主持有講有笑，重開心到企上梳化跳落地，成個調皮大細路咁。而靚佬湯同女星姬蒂荷姆絲（KatieHolmes）嘅戀情當然成為節目焦點，佢重好肉麻咁話：「我好想同佢去旅行同潛水，一齊共度餘生。」真係有啲似做戲講對白。&#13;<br> 而前日有消息話靚佬湯拖咗好耐，終於答應電影公司下個月會埋位拍《職業特工隊》第三集，傳聞電影公司肯分番套片嘅三成票房收入畀佢，相信到時靚佬湯可以分到唔少。而套片已經決定咗搵喺《史密夫決戰史密妻》入面做配角嘅MichelleMonaghan擔正做女主角，頂替就唔到期拍攝嘅施嘉莉祖安遜（ScarlettJohannson）。</p></body></html>