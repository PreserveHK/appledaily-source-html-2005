<html><header><meta charset="utf-8"><title>一味窩輪：冇咗2千幾億暫時觀望</title></header><body><h1>一味窩輪：冇咗2千幾億暫時觀望</h1><p>是日真慘情。33隻恒指股，冇隻升。28隻紅指股，只得1隻升（越通，1052）。38隻國指股，只得兩隻升（南航，1055與中外運，598）。兩日計埋，淨係呢3種大指數99隻成份股，市值蒸發咗接近2千3百億元。&#13;<br> 總成交280億元，1年以來未試過咁大。個市會繼續跌，理由係沽壓重。個市會反彈，理由係跌價製造需求增，承接力喺度，短期超賣，有技術性反彈。究竟係邊個理由跑出嚟，兩日內有答案。事前孔明好少，事後孔明好多。暫時，觀望住先。如果要做嘢，最好將買入價訂得低啲，例如股價再跌先至買C輪，股價反彈之時至買P輪。&#13;<br> 恒指P輪：如果認為大市繼續下跌，揀恒指P輪炒，最佳對象係4516與4541，溢價最低，交投最旺。&#13;<br> 4516喺3月底到期，輪價13.6仙，溢價3.2%，槓桿率20.2倍（有效11.7倍），引伸波幅19.3%。4541亦係3月底夠鐘，輪價8.9仙，溢價3.8%，槓桿率24.4倍（有效12.5倍），引伸波幅19.3%。&#13;<br> 中企P輪：中企指數P輪選擇少過恒指P輪，正路對象係4540，呢隻成交金額喺同類輪中排第2，3月底到期，輪價13.4仙，溢價2.2%，槓桿率8.5倍（有效6.3倍），引伸波幅27.3%。&#13;<br> 最大成交嘅係4549。較4540長1個月命，槓桿率高少少，但溢價高好多，唔及4540。&#13;<br> 個市隨時大上大落，炒大槓桿率嘅窩輪，無論C或P，可能係火中取栗，易燒傷手，亦可能好味道，總之咪賭到抹汗。&#13;<br> 章盛</p></body></html>