<html><header><meta charset="utf-8"><title>蘭西情報課：住上水皇府山包冇失禮</title></header><body><h1>蘭西情報課：住上水皇府山包冇失禮</h1><p>新地盤鍾意走高檔，遠到上水皇府山，都話係貴族府邸。新地周國賢話，最重要係提供貴族生活模式，噚日介紹寫意生活，下午茶文化，請嚟外籍禮儀導師TessaWalker示範。&#13;<br> 正統下午茶，好多嘢要注意，好似主人家招待客人，用匙攪拌唔可以太大聲。飲杯茶都好講究。皇府山會所內，就有AfternoonTeaHouse，重同酒店合作，逢星期日提供英式下午茶，同埋禮儀培訓。首五十名住戶，送名貴茶具，可以擺喺TeaHouse做私伙茶具。&#13;<br> 周國賢話，皇府山等緊售樓紙，希望歲晚可以開賣，第五、六座五百伙，○六年近現樓先賣。佢又介紹相連戶，第三、七及八座都可以打通，另外重有頂樓連天台，地下連花園特色戶。&#13;<br> <br> <spanclass>炒樓好過做董事 &#13;<br> 利記姚偉基話，尖沙嘴擎天半島二座高層E，近一千四百呎，由上市公司董事，以九百三十萬賣出，每呎六千六百幾。&#13;<br> 聽講，間公司喺星洲上市，係大型保險商，不過，呢單交易係以私人名義登記，與公司無關。&#13;<br> 原業主○二年十月，以六百六十萬買入，之後，以每月三萬三千幾蚊租出，回報率超過六厘。&#13;<br> 收咗超過一年租後，業主見個市咁旺，索性連租約沽出，獲利二百七十萬。&#13;<br> 買家係長線投資者。以最新成交價計算，回報率仍然有成四厘幾，以豪宅而言，都算唔錯。</spanclass></p><p><spanclass>摸舖六百單 &#13;<br> 自由行係支持舖位租售價飛升嘅主因，舊年舖位買賣註冊五千五百宗，增逾一倍，原因之一係多咗商場拆售，單係七個拆場，就導致近千五宗。&#13;<br> 舖市咁好，自然多人炒！舊年有近六百宗摸貨登記，係九七後新高。&#13;<br> 美記黃子華話，今年核心購物區舖位，仍然係焦點，會供不應求，用家與投資者搶舖潮持續。&#13;<br> 中記潘志明估計，今年會有六千宗舖位買賣登記，總值四百八十億。&#13;<br> <br> <spanclass>樓上舖搶手 &#13;<br> 零售旺區舖位缺貨，做到零售嘅商廈單位，唔少變身樓上舖，回報幾好，所以近排多咗人買嚟投資。&#13;<br> 中記陳叔仲話，駱克道京都廣場十八樓，作價九百八十萬，租客美容院，月租五萬，回報六厘一。&#13;<br> 另謝斐道百達中心十四樓，以四百三十八萬易手，由酒吧每月二萬五承租，回報六厘八。&#13;<br> 稍偏嘅銅鑼灣道建康大廈四樓，造六百五十五萬，上海菜館每月畀三萬五，回報六厘四。&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>