<html><header><meta charset="utf-8"><title>嘉華系好事近<br>股路縱橫：嘉國可追落後</title></header><body><h1>嘉華系好事近<br>股路縱橫：嘉國可追落後</h1><p>大市前日破位而落，噚日跌勢轉急，最低潮時，恒指曾大跌335點，尾市略為反彈，收13764，跌281點，50日線（13873）亦應聲而破，且成交更大增到280億元，沽壓咁重，即使短期有技術性反彈，後市都唔可以睇好。&#13;<br> 目前大市形成雙頂走勢，恒指連續大跌兩日，噚日低位同周一嘅高位相比，跌逾500點，跌落雙頂嘅頸線水平，照計會定一定，或者反彈一吓，然後再尋底。若雙頂形態成立，量度跌幅目標係13200。&#13;<br> 大市雖急挫，澳門概念股仍係熱火朝天，噚日上升榜前幾名嘅股份，都係同「濠」或「賭」有關。中國金展（162）躋身賭博股行列，參與賭船業務並分紅，股價最高搶上0.86元，收0.77元，大升63.8%，高踞大升榜榜首。亞軍係華多利（1139），收18.8仙，升50.4%，公司發布與澳門俊景酒店有初步接觸，後者內有賭場，現時正進行內部裝修。第4大升幅係建美集團（851）收4.1仙，升32.2%，消息話有賭業人士睇中佢。<br> &#13;<br> <spanclass>短線吸引力勝嘉建 &#13;<br> 另外，早日推介嘅結好控股（064），聽聞短期內會復牌，今次以先舊後新配售6000萬股，作價1.80元，比1月3日前最後5個交易日的平均收市價1.552元有溢價16%，以溢價配股係近期配股行動中所少見，亦可知接貨的投資者對公司前景幾有信心。聽聞今次接貨者包括劉鑾雄、鄭裕彤、梁安琪、李志強同李惠文，可說係鑽石陣容。結好今次配股，係壯大股東結構嘅策略性部署，新的班底應可將結好業務推向一個新境界。&#13;<br> 嘉華系長升長有，注資行動的真命天子嘉華建材（027）再升1元，高收7.60元，升幅15.1%，嘉華國際（173）收3.475元，升8.6%；聽聞好事好快會拍板，市場有消息話股價起碼會見雙位數。&#13;<br> 嘉建噚日市值98.4億元，嘉國持有67.25%股權，市值66.17億元，以發行20.14億股計，每股嘉國持嘉建已值3.28元。若嘉建落實注資後，保守估計股價升上10.0元，則每股嘉國單係持嘉建已值4.32元，計入其他資產，每股可值5.50元。&#13;<br> 睇番走勢，04年9月中，兩股未升之時，嘉建0.74元，家吓升幅9.2倍，嘉國1.54元，升幅只係1.2倍，遠遠大落後，短線似以嘉國更為吸引。&#13;<br> 郭兆誠</spanclass></p></body></html>