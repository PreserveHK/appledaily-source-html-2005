<html><header><meta charset="utf-8"><title>　　馮檢基英國考察收穫多 - 李八方</title></header><body><h1>　　馮檢基英國考察收穫多 - 李八方</h1><p>立法會研究滅貧小組早前去咗英國倫敦同愛爾蘭都柏林訪問，身為小組主席嘅馮檢基做領隊，帶住李卓人、長毛同張超雄去考察。&#13;<br> 阿基同八方講，此行最大感受，係覺得英國同愛爾蘭都好重視扶貧工作，例如英國係由副首相直接統領扶貧工作；愛爾蘭雖然只由部長處理，但都向最高領導總理負責。&#13;<br> 除咗覺得人哋高度重視外，原來其他國家，都會總動員去搞扶貧工作，認真大陣仗，阿基更加羨慕人哋對扶貧定義定得一清二楚，唔使好似香港咁，拗嚟拗去都唔肯定出貧窮線。既然攞到咁多料，阿基係時候都要搵阿唐唐傾傾，睇吓香港可以點樣參考喇。&#13;<br> 另外，瘦身非常成功、三個月減咗成三十幾磅嘅阿基，接受新一期《長訊》訪問時，就自爆keepfit實錄，佢話飲食同運動要互相配合，先可以有理想身形喎。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>