<html><header><meta charset="utf-8"><title>經濟好平治寶馬賣個滿堂紅</title></header><body><h1>經濟好平治寶馬賣個滿堂紅</h1><p>【本報訊】經濟轉強，加上年尾換車高峯期，平治及寶馬等名貴房車都賣個滿堂紅，售價由數十萬至百多萬元的平治房車上月售出逾五百輛，創下九七年金融風暴以來單月最高銷量紀錄，有顧客「攞住一叠一叠銀紙嚟買車」，但汽車業人士指出，現時汽車市場一面倒，中價及下價車的銷售仍然疲弱不振。&#13;<br> 年尾各大車行均減價清貨，但代理平治房車的仁孚行昨在灣仔會展舉行車展，並無減價促銷，卻依然吸引近千人到場。&#13;<br> 「早前有客人攞住一叠一叠銀紙嚟買車，真係好豪。」仁孚行營業部高級經理梁永鏗昨表示，上月平治的銷量突破五百輛，創下九七年以來最高單月紀錄，近期日圓疲弱，日本車售價回落未有影響貴價車銷量，「市民搵錢多咗、買架貴啲嘅車都唔會手軟」。</p><p>中下價車銷量較遜色</p><p>平治車展整日人頭湧湧，有市民即場落定買車，已擁有一架平治房車的鄧先生表示，經濟氣氛好轉，他有意換另一新車款。&#13;<br> 多間車行則趁年尾推出減價及優惠搶客，森那美汽車集團亦舉行展銷，旗下多個型號大減價，其中標緻807減價八萬元，越野路華Discovery減六萬七千元，三菱Grandis減近四萬元；豐田及本田都舉行買車送禮物；起亞汽車則推出一萬元現金回贈。&#13;<br> 香港右軚汽車總商會創會會長羅少雄表示，經濟好轉，歐元回落等因素都吸引現金充足的豪客換車，有利於平治及寶馬等名牌歐洲車的銷量，加上近日外資來港增多，名貴行政人員座駕需求大增，汽車市場已出現一面倒的局面，加息對高價車的顧客影響輕微，但對中、下價車則打擊甚大，日本車及次一級的歐洲車銷量都相對遜色。</p></body></html>