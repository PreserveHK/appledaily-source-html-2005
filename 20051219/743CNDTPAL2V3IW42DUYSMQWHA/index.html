<html><header><meta charset="utf-8"><title>　　北京唔放心唔知怕啲乜 - 李八方</title></header><body><h1>　　北京唔放心唔知怕啲乜 - 李八方</h1><p>香港人要普選，二十五萬人上街都已經表明心迹，不過，北京重係唔放心，最近八方同一啲由北面嚟香港實地考察嘅幹部交流，佢哋又係重複一大堆香港不宜直選嘅黨八股。&#13;<br> 當中梗係包括香港唔夠政治人才，大陸鄉選雖然一人一票，但係好黑暗，不值一提。講到最後，都係動之以情，話祖國仍然好落後，如果香港人只係掛住自己，一步到位搞普選，就會對大陸造成不良影響，呢個似乎係佢哋底線。&#13;<br> 其實底線都好易挑戰啫，莫非真係要香港凍結咗喺二○○四，然後等祖國追上咩，咁點可能，台灣第一個唔等你，人哋已經普選總統，普選議員啦，北京唔通有得一人一票選主席？梗係冇機會。話香港因為已回歸祖國成為一個特區而有所不同，亦講唔過去，因為台灣都係中國一部份。&#13;<br> 最高明應該係中共眼皮下由香港直選特首，等台灣睇吓你幾威，咁先有意思。香港人唔會亂，又唔會獨立，中方怕乜？&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>