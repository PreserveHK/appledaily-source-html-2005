<html><header><meta charset="utf-8"><title>中環在線：九龍凱悅最後聖誕</title></header><body><h1>中環在線：九龍凱悅最後聖誕</h1><p>尖沙嘴近年沙塵滾滾，改路拆樓唔係新鮮事，有36年歷史的九龍凱悅酒店做埋今個月就結業，明年初動工清拆，業主鍾輝煌計劃用10億改建購物娛樂中心，預期2008年完工。有消息話，曾有人出價40億想買凱悅，但業主都唔賣。梗係啦，酒店喺正尖沙嘴中心，黃金地段人流咁旺，正係皇帝女唔憂嫁，鍾生又點會唔識計數！&#13;<br> 講番凱悅，69年11月開業至今，開創咗唔少先河，好似推出自助晚餐、早午綜合自助餐（Brunch）及甜品自助餐，佢都係全港第一間；佢又係最早提倡HappyHour、第一家提供風水大師駐店服務。&#13;<br> 另外，凱悅係最早一批附設的士高的酒店，旗下嘅Polaris的士高，當年係名人熱點，係超人李嘉誠都有落嘅D場！凱悅36年，經歷香港最好一段光景，係好多人嘅美好回憶，就咁拆咗佢確實係幾可惜！&#13;<br> 曾經入住過嘅知名人士包括有披頭四、李小龍、EricClapton、JohnWayne、茱迪格蘭（JudyGarland）、AirSupply、寫《大班》一書嘅作家JamesClavell、威廉荷頓（WilliamHolden）、林鳳……呢啲名，寫寫吓都覺得滄桑！&#13;<br> 凱悅要遣散班員工，大大話話成500幾人，其中百幾人會調任集團其他酒店，另外400幾人，酒店就一早聯絡咗本地38間同業，幫班員工搵定後路，重安排咗面試練習，事關好多員工都係老夥計，好耐未試過面試；而全酒店600個員工，加埋嘅服務年期總和有成5000年！&#13;<br> 華華知道，酒店喺12月31日結業之後，會喺1月2日搞個告別晚宴，筵開50圍慰勞班員工，重有機票連食宿抽獎，開心告別。&#13;<br> 李華華</p></body></html>