<html><header><meta charset="utf-8"><title>真係．愛 - 谷德昭</title></header><body><h1>真係．愛 - 谷德昭</h1><p>《KingKong》真係黐鬼線，離晒譜，超好睇。&#13;<br>開頭先慢一個鐘頭，人物逐個慢條斯理魚貫出場，反正大家入場睇《KingKong》都係為咗睇KingKong，所以一個鐘頭耐性點都有，況且雖然話係慢條斯理，但係一樣咁好睇，觀眾跟隨着大導演PeterJackson的引導，順利入戲。之後嗰兩個鐘頭就巴閉嘞，一閘網打開，觀眾好似坐上過山車一樣，打鬥連場，一波未平，一波又起，極盡官能刺激之能事。&#13;<br>雖然部份特技畫面重係有啲唔自然，但係一齣電影可以拍到咁好睇，重喺雞蛋裏面挑骨頭係多餘嘅事。一句講晒幾十蚊真係抵睇，抵到爛！懷住極大嘅期望去睇金剛大戰暴龍，通常呢種情形都會急趕而來，失望而回，點知得到嘅比期望嘅更精彩，齋睇呢場都值回票價有突。</p><p>純官能刺激嘅電影好多導演都拍得到，但PeterJackson最犀利嘅地方係重要拍出一個「情」字，「問世間情是何物，直教生死相許」正是KingKong的寫照，據一起睇戲嘅女伴所形容，KingKong係一個粗人，但Man到爆，又浪漫到咩咁，百分百專一，對愛情有承擔，重要鬼咁好打，可以講得係集DreamMan的所有優點於一身，冧到震。「鐵漢柔情尹揚明」是金剛的另一寫照。女孩子們都希望身邊能夠有一隻KingKong，除了寵我、懂我之餘，重可以打走晒啲暴龍。散場時見到不少男士們在女伴身邊扮KingKong，男士們扮KingKong叫一次，女伴們便咭咭笑一聲，呢齣唔係《如果．愛》，係「真係．愛」，愛到盡！</p></body></html>