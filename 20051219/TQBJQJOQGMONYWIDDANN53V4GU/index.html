<html><header><meta charset="utf-8"><title>爆機狂迷：搶試AGS重頭勁Game兩大猛作愈玩愈驚</title></header><body><h1>爆機狂迷：搶試AGS重頭勁Game兩大猛作愈玩愈驚</h1><p>個多月嚟XBOX360攻勢鋪天蓋地，SCEH終於發招喇！一次過公布多款PS2及PSP的人氣大作，要話畀一眾機迷知，大家係玩「Game」，而唔係打「機」！當中最矚目者，是PS2的兩套恐怖大作《死魂曲2》及《RULEOFROSE》，極盡驚嚇之能事，而且畫面靚絕，好多Game書老編打過都大拇指一豎！想眼見為實？嚟緊星期六（24/12）灣仔會展AGS2005都有得試玩，大家記得Mark住以下幾款大作嚟排隊喇！&#13;<br>&#13;<br>記者：朱崇德&#13;<br>攝影：陳偉強、朱崇德&#13;<br>ImageGirl：Yuki</p><p>等足2年！PS2終於推出《死魂曲2》（或者叫佢「屍人2」會較易喚起大家記憶）；雖然此名作之續篇要等到出年2月先推出，不過SCEH最近搞咗個PS2「金碟」試玩，記者就搶在亞洲遊戲展（AGS）之前試玩，為大家作個預告！</p><p>《死魂曲2》/2月9日推出&#13;<br>&#13;<br>畫面細緻超嚇鬼</p><p>初上手，感覺真係幾驚嚇！話說日本近海的夜見島，半夜突然大停電，意外招來29年前一起失蹤的全島居民，不過返嚟嘅當然唔係人啦！遊戲過癮處係發生於在同一時空下，經歷島上各「人」的撞鬼遭遇，並再逐步解開撞鬼之謎，表現手法好有電影感！筆者都係前作擁躉，開Game第一個感覺係畫質改進好大，上集的「爛格」及模糊不清已不復見，換來是細緻以及接近DVD的清晰畫質，以PS2嚟講都去得幾盡！當中最見功係由暗位走入光位，嗰種高反差令人暈眩的感覺真係好正；人物設計亦一絕，簡直有如真人！更細心是連老人的步履蹣跚、年輕人的矯捷快速，都完全做到！</p><p>喪打屍人</p><p>遊戲系統同操作跟上集分別不大，成名的「視界截取」系統一樣保留（以心靈感應從敵人的視線觀察四周），不過敵人明顯多咗，有時「截截吓」發現竟然望返自己嘅情況經常會出現，真係嚇到連手掣都掟落地！此外新加入動物及過去視界截取能力，好多解謎線索都係靠呢兩招呢！今集最大改變處，是能夠奪取「屍人」武器，而且遊戲初段就有人物手上有槍打喪屍！上集嘅半截燒烤叉撩全場爆笑場面，同以「最低武力」對抗空群屍人的壓迫感真係低咗，可能為咗更多機迷能享受遊戲樂趣，而刻意將難度稍作調低啦！</p><p>《薔薇守則》/1月19日推出&#13;<br>&#13;<br>變態童黨玩禁錮</p><p>一開Game已是連續10分鐘的CGOpening，4個小女孩連同1個美少女，喺咁帶我遊「花園」，明明話係恐怖驚嚇之作，起初都以為開錯Game；不過後5分鐘內容絕對急轉直下，那幾個小女孩竟然是童黨！佢哋所玩，並唔係笑笑口、聲一巴咁簡單！着魔般喜歡設祭壇、玩禁錮、玩生葬！再留心CG的畫質，細緻的布景、強烈的光源變化，同人物肌膚及衣着所表現的強烈質感，簡直媲美一齣CG電影！翻查資料，原來是製作《鬼武者3》CG影片的「白組」操刀，真係唔講得笑！故事背景是1930年的老英國，傳說中的妖獸邪靈、甚至童話中的惡魔都會隨時在玩家面前出現；玩法以迷宮加解謎，不過最恐怖者，可是玩家所飾的美少女珍妮佛，在這樣詭異的世界下，基本無甚武力的情況面對種種怪物一浪浪的襲擊，再加小童黨攻心的精神壓迫，絕對同《死魂曲2》有異曲同工的驚嚇感。故事劇情咁複雜，幸好在正式推出時會完全繁體中文化，相信屆時大家可更了解劇情。</p><p>Michael（Game書編輯）：有啲似CAPCOM隻《DEMENTO》！遊戲氣氛唔錯，開場CG上十幾分鐘簡直震撼；遊戲玩變態細路Feel，真係幾嚇人！</p><p>其他PS2猛Game&#13;<br>&#13;<br>GT之父改玩兩個轆</p><p>好鬼似《GT4》！不過就變咗兩個轆。梗係啦！《TouristTrophy》是由原GT班底PolyphonyDigital開發。繼承着《GT》血統，車場一樣取材自30條世界著名賽道，據知同《GT4》一樣加入了香港賽道，不過金碟版重未測試到！兩個轆同以往4個轆最大不同之處，係過彎時一定要更準確收車，想挨欄過或衝過路邊沙地？包你一定炒車！即場測試好多Game書編輯都話玩到滾地葫蘆，好有真車感覺。遊戲內唔少得嘅，除一般賽車模式外，一樣會加入任務、執照學校同影相等模式，不過最正係車手由頭盔到腳底對Boot，都可以自己Edit，相信一出有排煲！</p><p>Edward（電腦雜誌記者）：操控有啲似《GT》系列手感，不過反車感覺超真實，如果以電單車遊戲嚟計，佢係造得最靚一隻，包括街機在內！</p><p>暴走族自組「靚」車</p><p>雖然都係賽車，不過比較另類，因為佢玩暴走族Feel，真係比較少見。遊戲內31種車款再加400件Parts畀你打造最完美及別具個人風格的豪華飆車，而賽事中的車身損耗，亦會真實呈現車身之上，都真係諗得幾細緻；遊戲共分故事、對戰、計時及MiniGame多種模式。</p><p>PSP都有睇頭&#13;<br>&#13;<br>考起Game書老編</p><p>睇介面都知係益智遊戲類，玩法簡單，兩邊玩家各佔一角，遊戲以輪流回合制，以「變色」擴佔附近同色領土，最快達50%總面積為勝！不過轉折處是上一輪玩家所選顏色，下一輪玩家不可同選，所以精髓在於擴佔領土之餘，重要阻礙對手令他「無色可選」的心計存在，真係幾蝦人玩吓！現場測試，好似暫未見有Game書編輯能取勝電腦（筆者亦飲恨5鋪！），不過好彩有GameShare功能，而且重係一Game可作兩機對戰，唔夠電腦打，可以搵「人」翻本！</p><p>中文版更易玩</p><p>捉馬騮基本已成SCE的代表作，《PIPOSARUACADEMIA2》看似CardGame，其實骨子裏是內藏100個迷你遊戲的集大成作品；睇到呢度大家可能問，乜唔係今個月12號已經出咗咩？其實今個月推出嘅係日文版，嚟緊1月嗰隻會採用全中文介面，繙譯內文同以往捉馬騮中文版一樣咁抵死！而且好多MiniGame嘅達成要求，有中文介面點都易明啲！&#13;<br> &#13;<br> AGS2005資料&#13;<br> 日期：12月24日（六）至27日（二）&#13;<br> 時間：10:00至20:00（註：首天12:00開放、最後一天17:00閉幕）&#13;<br> 地點：灣仔會議展覽中心一號展館&#13;<br> 入場費：成人$25、11歲以下小童$15&#13;<br> 查詢： http://www.asiagameshow.com/ </p></body></html>