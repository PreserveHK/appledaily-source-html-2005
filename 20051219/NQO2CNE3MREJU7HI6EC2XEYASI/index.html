<html><header><meta charset="utf-8"><title>　　黃英琦叫煲呔呼籲聖誕消費在灣仔 - 李八方</title></header><body><h1>　　黃英琦叫煲呔呼籲聖誕消費在灣仔 - 李八方</h1><p>為期六日嘅世貿會議噚日終於閉幕，除咗星期六搞咗單灣仔衝突，要放催淚彈驅散人群，搞到港島部份地區癱瘓咗近十個八個鐘頭之外，都算吉人天相，冇乜大單嘢發生。&#13;<br> 煲呔好識做，一清晒場，下晝就走去位於灣仔港灣道體育館嘅警察膳食及支援中心探訪，慰問吓班夥計，重口輕輕話好同情喺灣仔及銅鑼灣嘅商戶，事後會同葉澍堃局長諗吓計，盡量令灣仔盡快回復當日嘅光輝，令人流增加，補償佢哋喺今次事件中受嘅損失喎。&#13;<br> 講得咁好聽，八方即時打電話畀灣仔區議會主席Ada黃英琦，問佢有乜要求。原來Ada啱啱去完示威區現場視察咗三個鐘頭，佢話，如果煲呔真係想幫手，就叫佢同所有司局級官員行出嚟，呼籲啲市民，聖誕同新年期間，一定要去銅鑼灣同灣仔。&#13;<br> 「叫佢哋帶頭叫番啲人嚟，唔好再叫啲人唔好去灣仔。」Ada好唔開心咁話，最好梗係畀啲錢落嚟美化吓環境，等灣仔同銅鑼灣一帶更吸引。&#13;<br> 咁唔使Ada叫出口，八方睇怕煲呔同葉澍堃都識做，搵佢阿姐傾吓有乜方法可以補償啲商戶嘅損失。如果只係行出嚟做宣傳，相信一啲都唔難，連落街簽名支持民建聯都得，呢個要求真係濕濕碎。&#13;<br> 嗱！第一個就要叫李少光帶頭，因為係佢口震震叫啲市民唔好去灣仔同銅鑼灣，今次就等佢氣。</p><p>今日沙塵日後知死</p><p>反正每年聖誕新年，班高官都會請客，今年只准喺灣仔或銅鑼灣設宴。咁東海老闆鍾錦一定拍手掌，佢喺灣仔間海都同東海呢個禮拜拍晒烏蠅啦，好應該補償番。&#13;<br> 煲呔講嘢，有時得人驚過水炮，點可以攞解放軍嚟開玩笑，間接自己讚自己，話特區警隊點好點文明，有充份能力應付挑戰。唉，香港警隊係好克制，但你今日咁沙塵，日後求解放軍叔叔幫手就知死。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>