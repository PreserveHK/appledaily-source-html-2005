<html><header><meta charset="utf-8"><title>一味窩輪：恆指C輪9717啱炒</title></header><body><h1>一味窩輪：恆指C輪9717啱炒</h1><p>韓農搞事，警方處理得好。今朝股市，估計有少少心理影響，跌啲。跌得多，趁低位買C輪。呢兩個禮拜係05年最後交易時間，有櫥窗裝飾活動，至少都有護航活動。&#13;<br> 恒指C輪9717：恒指短期內下破萬五唔出奇，但年底估計仍會高過萬五。&#13;<br> 搵C輪短炒，時屆月底轉月份，最好揀啲壽命稍長嘅，例如9717。隻輪明年4月尾到期，輪價17.4仙，溢價4.1%，槓桿率23倍（有效12.5倍），引伸波幅17.1%。&#13;<br> 9717明年4月夠鐘，搵明年5月C輪炒，向9931埋手。想要明年6月到期嘅，則向9959埋手。&#13;<br> 係都要揀短期輪炒，則選擇9155，下月杪夠鐘，要準備上落幅大過明年4至6月嗰3隻。恒指每變動100點，隻輪理論升跌11%。𠵱家恒指郁動100點，閒過立秋，即係話9155波動得好快。&#13;<br> 中移動C輪9306：中移動（941）月初最高39.90元，上周收38.30元，有望年底高過月初高位。低位買C輪，可揀9306，明年3月到期，輪價54仙，溢價1.5%，槓桿率7.1倍（有效6.2倍），引伸波幅28.2%。隻輪波幅較上便幾隻恒指輪小，正股升跌0.50元，輪價變化8%。隻輪溢價已細，時間值唔怕縮得太快。&#13;<br> 章盛</p></body></html>