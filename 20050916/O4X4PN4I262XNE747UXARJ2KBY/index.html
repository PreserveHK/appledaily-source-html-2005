<html><header><meta charset="utf-8"><title>701收料站：信德績差沽壓大</title></header><body><h1>701收料站：信德績差沽壓大</h1><p>前日嘉華國際（173）同嘉華建材（027）公布業績，一併落實向嘉國股東派發嘉建股份的計劃，雖然只係10股送1股咁大把，但消息公布後，人人都估對嘉建股價有壓力，但噚日表現又唔似喎，嘉建平收5.40元，冇起跌，反而嘉國就跌0.88％，收2.825元。&#13;<br> 嘉國派送嘉建股份呢單消息唔係新鮮事，在市面上已經傳咗一排，小初之前都好似多口講過兩句。嘉國股價其實喺今個月已經升咗唔少，唔排除有人趁好消息沽貨，反而嘉建股價先前冇升，可以企穩。&#13;<br> 但經紀陳話唔好咁快下結論，可能要等嘉國除淨後，先至見真章。&#13;<br> 早前俾人睇好嘅信德集團（242），公布業績核心盈利倒退，只靠重估物業收益頂住。雖然之前唔少人都估到有呢個情況，但因為花旗調低投資評級，隻股噚日一度跌至6.05元，好彩收市跌幅收窄，抽番上6.30元，跌4.55％。&#13;<br> 經紀黃話，唔少投資者買信德，主要係睇好明年預售澳門地產收益，唔明點解大戶要沽得咁盡。&#13;<br> 慕容小初</p></body></html>