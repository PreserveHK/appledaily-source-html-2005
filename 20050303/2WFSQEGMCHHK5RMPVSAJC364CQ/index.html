<html><header><meta charset="utf-8"><title>學雙語、學董橋 - 左丁山</title></header><body><h1>學雙語、學董橋 - 左丁山</h1><p>睇董橋先生寫《夏志清先生的長衫》，服晒。文章（刊於二月二十八日）末段一句：「難怪吳魯芹先生那年對我說：穿過那一襲飄逸的長衫，這位耶魯博士才讀出了那麼飄逸的學問！」，畫龍點睛。劉紹銘教授寫過文章話周作人先生嘅文章夠飄逸含蓄，就是缺乏了punchline。呢，董先生寫文章，就有「數十年寒暑的書香」，兼且留學倫敦，讀透了「英國文學隨筆小品類」，故此軟中帶硬，隨時可以臨門一腳射波入網，punchline令人難忘。&#13;<br>夏志清先生在滬江大學讀到大三先至脫掉長衫改穿西裝，表示佢入大學三年，已領悟中華文化之精妙處，有信心國際化，故此唔怕改穿西裝，及後到了耶魯讀文學（耶魯英文系、戲劇系好似係全美排名第一），吸收西方文藝精華，故此學問愈益精進。</p><p>夏志清係中西文化結合之精品，董橋何嘗不然。從成功大學外文系到倫敦、從美新處翻譯美國文學到大報老總，在在顯示董先生中英文藝皆通，雙語運用自如，「聰明之筆像激發流水說話的石頭」，令讀者捧讀再三，讚嘆不已。&#13;<br> 今有教授云、學生云、專欄寫手云，中文大學增加英語教學，破壞中文大學傳統，削弱中華文化之承傳，實在令人笑甩大牙。中文大學之主要教學語言從來都係中文，醫學院、理工學院、社會科學院比較多啲英語課程，但文、史、哲學系絕對係中文天下。中大國際化有增加英語課程之議，即刻俾人攻擊違反創校精神，相等於部份人穿長衫，穿到攞完耶魯博士學位都唔敢改穿西裝，與夏志清到大三就除掉長袍嘅自信，相差太遠咯。中大學生，學雙語，當以董橋為典範，好彩董橋當年唔怕上英語課程啫。</p></body></html>