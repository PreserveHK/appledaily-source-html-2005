<html><header><meta charset="utf-8"><title>SEWalkman手機駁喇叭轟機掂</title></header><body><h1>SEWalkman手機駁喇叭轟機掂</h1><p>有關SonyEricsson新機嘅傳聞，近日喺網上鬧得熱哄哄，前日終於由深圳嘅官方發布會一錘定音！除咗證實SE將推出一直流傳嘅200萬像素新機K750i外，同場更殺出另一超強新機W800i，配200萬像素鏡頭外，更與MP3機整合，進化成「Walkman手機」！絕對係影、音效均達到巔峯之作！&#13;<br>&#13;<br>記者：劉耀祥&#13;<br>攝影：黃子偉</p><p>W800iProfile</p><p>制式：GSM900/1800/1900MHz三頻&#13;<br> 顯示器：26萬色（176×220像素）&#13;<br> 鏡頭：200萬像素&#13;<br> 記憶體：內置38MB＋MSDuo槽&#13;<br> 功能：40和弦、拍片、MP3播放、紅外線、藍芽、收音機&#13;<br> 體積：100×46×20.5mm&#13;<br> 重量：100g以下&#13;<br> 預計約$4,000（第三季推出）</p><p>自SONY同Ericsson合併之後，旗下新機先注入SONY的外觀美學，繼而加入SONY的影像技術，不過SONY最耍家的，始終都係其音樂播放上的深厚資歷。而今次SonyEricsson就終於將此強項加於W800i上，並且打正旗號名為「Walkman手機」！好多人都有疑問，好多手機都可以聽MP3喇，W800i有乜咁巴閉？首先就係播放質素大幅提升，現場所見，W800i接駁大型喇叭「轟機」，亦可保持高音清徹、低音雄厚之效果。其次就係有齊MP3機功能，重播、低音、播放清單樣樣齊。最後就係配件，除配備破紀錄之512MBMSDuo記憶卡之外，隨機亦附送近年SONY大熱之軟膠耳筒，比一般MP3機更加出色！</p><p>愈出愈似DC</p><p>首次曝光的W800i，MP3播放功能雖然極具TalkingPoint，不過亦未能搶去另一重要功能的風頭，就係機背的200萬像素鏡頭！繼K700i及S700i的相機Look之後，今次W800i玩得更加徹底，唔單止有微距拍攝、白平衡及夜間模式，就連操作都似到十足十，因為新加入自動對焦系統，影相時鏡頭會「進進退退」，模糊影像即時清楚，只需半秒左右就對好焦，完全係相機操作模式！而不得不提就係清晰光猛嘅26萬色芒，解像度為176×220像素，無論係影相或者睇相，效果都非常出色，影像細緻度就連同場攝影師都叫好！</p><p>同場加映：入門新機起雙飛</p><p>W800i及K750i主攻中高檔市場，咁入門級係咪冇人理？當然唔係，因為同場一樣有照顧普羅大眾嘅J300及K300助陣！兩者之中以J300較受注目，正面睇可能未夠吸引力，但係打側睇就認真搶眼，猶如滑浪板身形，極具線條美。而J300亦具有換殼及3DJava功能，擺明車馬服侍年輕一族！另一入門機K300，外形甚似日前喺香港推出的T290i，不過就具有30萬像素鏡頭，相信係今次眾多新機之中最早喺香港開賣！</p><p>J300Profile</p><p>制式：GSM雙頻&#13;<br> 顯示器：6萬5色（128×128像素）&#13;<br> 記憶體：內置12MB&#13;<br> 功能：40和弦、3DJAVA、MP3播放、錄音&#13;<br> 體積：99.1×42.6×18.2mm</p><p>K300Profile</p><p>制式：GSM雙頻&#13;<br> 顯示器：6萬5色（128×128像素）&#13;<br> 記憶體：內置12MB&#13;<br> 功能：30萬像素鏡頭、3DJAVA、40和弦、錄音&#13;<br> 體積：99.9×45.2×19.4mm</p><p>K750i黑魂再現</p><p>本以為今次發布會焦點係K750i，可惜現場所見，風頭被W800i稍稍蓋過，不過K750i絕對係不可睇小的「黑」馬機種！雖然唔少人視K750i為K700i之後繼機種，之但係筆者認為係W800i及T630黑魂版嘅混合體更為合適，外形充滿T630黑魂版的味道，好此道者終於有換機目標！功能上欠缺之前W800i嘅「Walkman手機」級數，幸好仍支援MP3播放，操作上亦都與W800i無異；同樣具有200萬像素鏡頭，影像質素與W800i平起平坐。而且MSDuo卡槽、藍芽及收音機等亦都有齊，若果唔係對音質有極高要求之用家，K750i相信更為啱玩！</p><p>K750iProfile</p><p>制式：GSM900/1800/1900MHz三頻&#13;<br> 顯示器：26萬色（176×220像素）&#13;<br> 鏡頭：200萬像素&#13;<br> 記憶體：內置38MB＋MSDuo槽&#13;<br> 功能：40和弦、拍片、MP3播放、紅外線、藍芽、收音機&#13;<br> 體積：100×46×20.5mm&#13;<br> 重量：100g以下</p><p>實試200萬像素效果</p><p>雖然市面上已經有200萬像素鏡頭影相手機，但係S700i嘅130萬像素已經十分出色，再上一層樓去到200萬像素，效果又如何？即睇！</p><p>發布會花絮</p><p>小提琴只係前奏，主打就係眾多靚女齊玩管弦樂，好有女子十二樂坊Feel！</p></body></html>