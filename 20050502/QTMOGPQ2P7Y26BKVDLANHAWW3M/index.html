<html><header><meta charset="utf-8"><title>理想家居︰足球場搬上枱食飯零舍開胃</title></header><body><h1>理想家居︰足球場搬上枱食飯零舍開胃</h1><p>好多男仔都鍾意玩Figure，睇波儲球星公仔嘅都唔少，但若瘋狂到以大嗱嗱3千蚊，專門將張4人飯桌變成立體足球場，將啲球員排到好似對壘咁，日日重可以對住嚟食飯，咁搞鬼，你又見過未？為咗襯埋一Set，牆上又裝多個同款Figure櫃用來Show收藏品，咁揼本，無非都係想將飯廳變成足球主題屋，今日就公諸同好！&#13;<br>&#13;<br>記者：梁彩燕　攝影：陳智良&#13;<br>設計公司：i-designFurnitureCo.（27688933）</p><p>年輕人Calvin同Erica喜歡模仿日本部屋嘅Design，客廳的家具較多採用圓角設計，亦加入咗唔少塑膠元素，掛塊啡黃色幾何圖案窗簾布，再配一面很Raw的泥牆，成間屋感覺當堂變得又Young又潮。Erica話：「我哋兩個又鍾意儲公仔儲Figure，所以飾櫃、層架比較多，方便收藏又可以Show出嚟欣賞！」</p><p>足球場ShowFigure</p><p>男仔十居八九都鍾意睇波，齋睇球賽就真係幾悶，Calvin就最鍾意儲Figure，曼聯同巴西隊更是至愛，幾十個球員Figure放喺飾櫃實在普通咗啲，竟然諗到將成個球場搬上枱，鋪埋草地不特止，為求提高逼真度，重加埋百事、Vodafone等廣告牌，落場球員簡東拿、朗拿度亦當然唔少得，砌到好似踢緊比賽咁款，（退咗休或轉咗會嘅球員如馬勒當拿咁，就要拍埋場邊冇得落場。）雖然唔算好有英姿，但話晒都人強馬壯，個個造型趣致又搞鬼，兼可經常換場景，日日對住心愛的Figure食飯，絕對係創意之作！</p><p>趟門偷位至實際</p><p>香港地寸金尺土，既然有地方，裝多幾個櫃至實際，但空間利用實質亦為一門學問，唔係話一味量多就得，家陣亦好興將啲櫃入牆或裝鏡，但Calvin屋企反而多從小處着手，衣櫃延伸至天花，但放得唔多唔密，又以趟門代替傳統拉掩門，或以偷位形式為大櫃增加變化，美觀實用兼備。</p><p>睡房添Resort感</p><p>&#13;<br> 唔想太多牆，打通兩房最有效擴闊空間，Calvin同Erica異口同聲話睡房係休息嘅地方，做到好似Resort咁就最有Feel，首先睡床提高咗變地台，同時亦係儲物抽屜，衣櫃以趟門式設計，高至天花，儲物量夠豐富。Erica表示睡房同工作區特意不作明顯的分野，除咗以簾作分隔，兩者之間的衣櫃亦專登以相若質料及顏色發揮緩衝的作用，「咁睡房同工作嘅地方就唔會分開得咁突然喇。」</p></body></html>