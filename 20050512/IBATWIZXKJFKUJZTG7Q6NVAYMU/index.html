<html><header><meta charset="utf-8"><title>打工仔與老闆<br>暑期工亦受《僱傭條例》規管</title></header><body><h1>打工仔與老闆<br>暑期工亦受《僱傭條例》規管</h1><p>本欄是勞工處與《蘋果日報》合辦，逢星期四刊出，旨在為勞資雙方解釋有關僱傭問題，如有任何疑問，可致電勞工處熱線：27171771查詢，此熱線會由政府熱線「1823」職員接聽。</p><p>阿夢：阿明，我哋不如下個星期一去澳門玩囉，閒日去無咁多人嘛。&#13;<br> 阿明：咦，你唔係返緊份暑期工嘅咩，你放假呀？&#13;<br> 阿夢：梗係唔係啦，邊有咁多假放，我都儲夠書簿費咯，所以咪諗住唔做囉。我諗住星期六話畀公司聽我唔做，咁星期一咪可以去威囉。&#13;<br> 阿明：吓，乜你唔使畀通知期就走得㗎喇？&#13;<br> 阿夢：通知期？我星期六通知咪就係囉！我做暑期工啫，唔使乜嘢通知期係嘛？&#13;<br> 阿明：你有簽合約㗎，快啲攞出嚟睇吓啦！&#13;<br> 阿夢：咦！係喎，合約寫明過咗第一個月試用期之後，任何一方要終止合約都要七日前通知或者畀七日代通知金喎。&#13;<br> 阿明：即係同《僱傭條例》裏面有關通知期嘅最低規定一樣囉。&#13;<br> 阿夢：我係暑期工咋噃！間公司有無呃我？<br> &#13;<br> <spanclass>勞資均要遵守合約 &#13;<br> 阿明：只要你同僱主建立咗僱傭關係，無論你係叫做長工、散工、或者暑期工，只要你嘅僱傭合約條款唔差得過《僱傭條例》，咁就要按合約辦事喇。你諗吓，如果你無犯錯而公司想唔用你，佢都要七日前通知你啦，好公道啫。&#13;<br> 阿夢：咁又係，咁等我今日通知公司辭職，再做多七日先走啦。&#13;<br> 以上資料只用作說明《僱傭條例》下的相關條文，對有關法例的詮釋，應以《僱傭條例》原文為依據。如有任何爭議，則以法院的判決為最後依歸。&#13;<br> 資料提供：勞工處勞資協商促進科&#13;<br> &#13;<br> 服務熱線&#13;<br> 電話：29908288&#13;<br> 傳真：23702192&#13;<br> 電郵：sservice@appledaily.com</spanclass></p></body></html>