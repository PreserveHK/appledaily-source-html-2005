<html><header><meta charset="utf-8"><title>　　民陣遲早玩完 - 李八方</title></header><body><h1>　　民陣遲早玩完 - 李八方</h1><p>民陣前日開會選副召集人，填補早前孔令瑜退出嘅空缺，但係選嚟選去都選唔到人，因為個個都唔肯做，唯一一個肯做嘅叫做長毛，但啲會員團體又覺得立法會議員唔適合做民間團體嘅領導，結果副召集人仍然難產。&#13;<br> 民陣召集人莊耀洸原本想叫學聯搵個代表做副召集人，點知學聯代表連人影都唔見，啲團體見到咁情況，梗係要三思係咪選學聯啦！會上又有人唔滿意7.1遊行嘅預備工夫好唔夠，覺得民陣欠缺承擔，有啲團體重好感歎話：「搞到今時今日咁，唔使北京出手，民陣都散晒啦！」&#13;<br> 其實搞到咁嘅地步，八方覺得，民陣啲領導同成員都有啲責任！好似前日開會嗰陣，民陣有成員無端端批評長毛喺反釋法遊行後燒《基本法》係「影響民陣、為成員帶來不安」。八方好唔明白，政府同北京都未出聲話不安，點解你先不安呢？&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>