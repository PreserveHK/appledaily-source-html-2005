<html><header><meta charset="utf-8"><title>17mm強戰V3200萬像素最薄！</title></header><body><h1>17mm強戰V3200萬像素最薄！</h1><p>漸入冬季，理應愈穿愈厚先至係，但為何手機偏偏愈整愈「薄」？講緊嘅，唔單止係呢期勁多人談論嘅「石春王」MOTOROLAU6以及L6，就連韓國LG亦開始玩埋一份。屬05年LG旗艦作嘅G912，配備200萬像素鏡頭兼插卡聽歌，本來唔算特別，「型」在於機身厚度只得17mm，打破晒歷來「高像素影相摺機」最薄紀錄，同時還內置自動對焦功能；以後唔使再聽人講，高像素手機需要犧牲厚度嘅謠言啦！&#13;<br>記者：陳國輝&#13;<br>攝影：周旭文&#13;<br>ImageGirl：家祺</p><p>驟眼發現，原來G912與大家熟悉嘅經典薄機V3都有幾分相似！最突出者，莫過於下巴兜兜嘅設計，LG更將該處「擴建」加入一對立體聲喇叭，望落去唔會太齋之餘，重有幾炸得嘅靚聲效果；揭開機蓋部份，裏面Keypad不約而同鋪上一層金屬物料，令按鍵㩒起嚟更舒適；至於厚度和重量，雖然比V3多出3.1mm以及10g，但拎上手仍感輕鬆；玩慣薄機的話，升級轉投G912絕對有理由！&#13;<br> </p><p>一按式自動對焦</p><p>繼Nokia、SHARP以及SonyEricsson之後，LG亦終於加入玩自動對焦功能。玩法類似SHARPSX833般，只要將機蓋揭起並作180度扭轉，相機就會即時打開；不過，對焦方式唔似得SX833咁，要先㩒半下快門，再㩒半下拍攝；G912僅須按一下快門，畫面即出現3-4秒對焦框，跟着就自動拍攝，可稱得上用法簡單，但問題係當處於光線稍為不足嘅情況下，容易出現「失焦」情況，同時影完相準備儲存嗰陣，反應相當遲鈍，更一度令記者以為佢死機㖭！</p><p>靚喇叭×EQ夠好聲</p><p>自上一款跑車主題手機G262之後，G912繼續配備音樂專用鍵以及一對立體聲喇叭，即使未試聽過，但賣相已經幾Pro。音樂播放器支援MP3及AAC格式，並具備EQ功能，可以畀你自己調校喜歡嘅音色，或者用番已設置嘅選項，自由度相當大。另外，機內約有64MB容量，唔夠用嘅話，重支援體積最細嘅T-Flash卡，令機身厚度達到更纖薄；只可惜，能維持薄身嘅同時，又令到容量被限制喺256MB，跟現時手機支援嘅1GB或2GB實在相差甚遠！</p><p>對焦實力測試</p><p>測試鏡頭質素，除咗注重顏色之外，亦需要留意對焦嘅準確度。究竟G912表現如何？即睇！</p><p>整體好清楚</p><p>對焦一次就夠！整體線條、人像輪廓都好清晰，而且顏色亦好出。</p><p>人像有啲矇</p><p>對咗三次「焦」！先影到呢張相出嚟！人像有少少矇，背景顏色稍偏黑。</p><p>LGG912Profile</p><p>制式：GSM900/1800/1900&#13;<br> 體積：96×50×17mm&#13;<br> 重量：105g&#13;<br> 屏幕：26萬色內屏及6萬5千色外屏&#13;<br> 通話時間：240分鐘&#13;<br> 備用時間：220小時&#13;<br> 主要功能：200萬像素鏡頭、自動對焦、立體聲喇叭、播歌快捷鍵、音樂播放器、T-Flash卡、藍芽&#13;<br> $3,980（水）</p><p>LGG912VsMotorolaV3&#13;<br>&#13;<br>鬥功能</p><p>機面大小，兩部機長度同下巴位都有幾分相似，加上同樣有機面彩芒，簡直有如孖生兄弟；不過G912機面多咗MP3播放快捷鍵，感覺好似方便啲。</p><p>鬥厚薄</p><p>兩者厚度望落差唔多，其實V3係稍薄咗3.1mm㗎！不過G912配備200萬像素鏡頭，V3只得30萬像素！行內人話因為要就個鏡頭，所以就稍敗於厚度。</p><p>鬥內櫳</p><p>兩機同樣採用銀色金屬Keypad，而且大家手感都唔錯，難分軒輊；不過望落啲個下巴位，G912多加了一個炸爆機喇叭畀你播MP3，而V3就完全冇表演！</p><p>查詢：007（23091007）&#13;<br> 旺角先達廣場地下G50號</p></body></html>