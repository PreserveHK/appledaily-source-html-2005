<html><header><meta charset="utf-8"><title>導演心水</title></header><body><h1>導演心水</h1><p>馮德倫睇戲偷師</p><p>「我做咗導演後，比較鍾意揀啲較有製作嘅電影嚟睇，我覺得聖誕咁多電影入面要睇電影製作，《KingKong》肯定係我嘅首選，彼德積遜呢位導演我真係好鍾意，之前佢拍嘅《魔戒》已經令我歎為觀止，睇佢啲戲一定可以學到嘢，所以佢重拍《金剛》呢部片，我點會錯過。」</p><p>王晶撐港代表</p><p>「陳可辛係我欣賞嘅導演，佢嘅《如果．愛》又代表香港角逐奧斯卡最佳外語片入圍資格，我覺得呢部戲應該有睇頭。西片方面，我對《KingKong》都幾有興趣，因為呢一部戲啲特技好勁，我諗呢部戲票房重會高過《如果．愛》少少。」</p><p>馬偉豪貪新鮮感</p><p>「香港拍咗咁多年戲，本土可以話極少製作歌舞片，《如果．愛》用一個咁新鮮手法嚟拍攝，拍得極有中國色彩，又充滿浪漫氣氛，所以我好有興趣先睹為快。另一部由陳凱歌導演嘅《無極》我都有與趣，話晒都係中國版《魔戒》，我都想睇吓究竟部戲拍成點。」</p><p>陳果欣賞勇氣</p><p>「我覺得今年聖誕嘅電影幾吸引，所以我會盡量抽時間去睇，如果要我首選一部，我會揀《如果．愛》，因為我自己未拍過呢類戲種，我幾有興趣睇吓究竟陳可辛點樣處理一部中國色彩嘅歌舞片，呢類戲真係唔易拍，成本又高，又唔係咁商業，個導演真係要好大勇氣。」</p><p>張同祖全部睇晒</p><p>「我好熱愛電影，每年我都會睇好多戲，今年聖誕有咁多好戲排出嚟，我一定係會全部睇晒。以呢幾部聖誕片水準嚟講，如果觀眾有時間，經濟又負擔得到，我覺得呢幾部戲都值得入場睇，因為有幾部都係大製作，近年嚟已經好少同期會有咁多猛片一齊上畫。」</p></body></html>