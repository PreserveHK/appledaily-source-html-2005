<html><header><meta charset="utf-8"><title>是日吉祥：<br>忍得多Edison最易腎出事</title></header><body><h1>是日吉祥：<br>忍得多Edison最易腎出事</h1><p>人體奧妙展！人體奧妙展！」打開電視機，又聽到呢個廣告！其實，人體奧妙亦可以由星座反映，比如天真活潑嘅阿Sa，原來好有機會患上女性病，𠝹女王Edison亦唔差得幾多，好易患上男性病！唔使戥佢哋慘情，皆因12星座分別代表身體唔同部位，每個星座嘅主人，都有個最易中招位，小心！&#13;<br>&#13;<br>文：Justin（tarotjustin@yahoo.com.hk）</p><p>天秤座易有男性病</p><p>主管腎臟；呢班俊男美女一向講求平衡嘅關係、公正咁處事，於是乎忍得多，個腎就特別易出問題。&#13;<br> &#13;<br> 星座代表人物：陳冠希</p><p>處女座易緊張</p><p>主管神經末梢和大小腸；佢哋外表多數好骨感，係因為追求完美嘅程度有時達至神經質地步，引致消化不良、影響吸收嘅後果。&#13;<br> &#13;<br> 星座代表人物：鄭裕玲</p><p>天蠍座易有女性病</p><p>主管生殖器官，但要小心因為縱慾所引起嘅問題，其中女性更容易患上女性病。&#13;<br> &#13;<br> 星座代表人物：蔡卓妍</p><p>人馬座易傷臀</p><p>主管大腿、臀部；佢哋多數係大PatPat，因為人馬多人一對腳，小心行得多，會整傷大腿及臀部肌肉。&#13;<br> &#13;<br> 星座代表人物：劉嘉玲</p><p>山羊座易爛牙</p><p>主管膝頭、骨骼及牙齒；佢哋外表骨感，但原來最易爛牙、風濕、生骨刺、骨質疏鬆。&#13;<br> &#13;<br> 星座代表人物：黃伊汶</p><p>水瓶座易傷小腿</p><p>主管小腿、淋巴腺；佢哋多數係美腿型，不但小腿容易勞損，循環系統重最易有事。&#13;<br> &#13;<br> 星座代表人物：鍾欣桐</p><p>雙子座易損手</p><p>主管雙手和肺；佢哋不但對眼分得比較開，重因為手多口多，所以不時搞到損手爛肺，易患上呼吸系統病，以及雙手損傷。&#13;<br> &#13;<br> 星座代表人物：章小蕙</p><p>巨蟹座易有胃病</p><p>主管胸部及胃部；佢外表好似好和氣咁，其實EQ麻麻，易緊張及鬧情緒，重不時靠食物減壓，所以容易有胃病，個胸好似俾嘢頂住咁。&#13;<br> &#13;<br> 星座代表人物：梁朝偉</p><p>獅子座易心有事</p><p>主管心臟及背部；佢哋打扮得又型又索，但內裏就有雄心壯志，背負太多責任，所以患心臟病機會較多，背部亦容易扭傷。&#13;<br> &#13;<br> 星座代表人物：鄭秀文</p><p>金牛座易頸梗膊痛</p><p>主管喉嚨、頸肩膀位；佢哋因為牛皮氣、太硬頸，所以易喉嚨痛、頸梗膊痛、聲帶受損、肩周炎。&#13;<br> &#13;<br> 星座代表人物：何韻詩</p><p>雙魚座易便秘</p><p>主管腳及排泄系統；外表多數係眼瞇瞇，好多情咁，內裏就因為憂慮而有便秘，而愛着高踭鞋嘅雙魚女更易有腳痛問題。&#13;<br> &#13;<br> 星座代表人物：徐若瑄</p><p>白羊座易頭痛</p><p>主管頭部位置；佢哋多數有個大額頭，到處去衝去撞，所以好容易有頭痛、偏頭痛。&#13;<br> &#13;<br> 星座代表人物：舒淇</p></body></html>