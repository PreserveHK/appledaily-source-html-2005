<html><header><meta charset="utf-8"><title>伊健辭演台慶騷口供有出入<br>GiGi力辯：我哋繼續交往</title></header><body><h1>伊健辭演台慶騷口供有出入<br>GiGi力辯：我哋繼續交往</h1><p>近日被指與男友鄭伊健因感情轉淡而分手的梁詠琪，昨日現身綵排《翡翠歌星賀台慶》，而早前透過經理人林珊珊表示因出埠工作而辭演的伊健，昨日被監製踢爆並非事實，最令人懷疑的是，身為女友的GiGi竟未能從男友身上直接得知對方辭演的原因，但她昨日仍死撐說：「我哋繼續低調交往。」</p><p>停辦七年的無綫節目《翡翠歌星賀台慶》，今晚將在將軍澳電視廣播城舉行，無綫昨日中午安排一眾歌手在錄影廠舉行拜神儀式，出席歌手包括容祖兒、余文樂、方力申、何韻詩及盧巧音等。而未有出席拜神儀式的Twins、陳奕迅、鄭中基及楊千嬅等，直至下午才現身綵排，由於出席歌手眾多，場面頗為混亂。</p><p>又會咁啱&#13;<br>鄭中基楊千嬅齊齊病</p><p>無綫今年將一眾緋聞錯綜複雜的歌手齊齊擺上枱同台演出，近日被指與男友鄭伊健因感情轉淡而分手的梁詠琪，昨日亦有出現綵排。對於有報道指鄭伊健為避免與「舊愛」GiGi同台而辭演《翡翠歌星賀台慶》，雖然鄭伊健的經理人林珊珊曾代為解釋他要出埠工作才辭演，但監製潘裕佳昨日則指伊健上周以「屋企有事」為由辭演，雙方口供明顯有出入。&#13;<br> 最令人費解的是，GiGi身為伊健的女友，竟未能直接從男友身上得知他辭演的原因，只能透過對方經理人林珊珊得知。GiGi昨日說：「林珊珊話佢喺第二度有嘢做，而且大家一齊之後都盡量避免同台演出，同埋今日咁多人，費事焦點喺我哋度。」對於近日出現不少報道指二人分手，GiGi說：「近期嘅報道除咗我個名係啱之外，其他嘢都唔係事實，而且我根本就冇買屋同賣屋。」記者再三追問GiGi與伊健是否已分手時，她只說：「我哋繼續低調交往。」&#13;<br> 至於被安排站在第一排的鄭中基與舊愛楊千嬅及緋聞女友蔡卓妍（阿Sa），昨日亦頗受注目，三人更不約而同缺席拜神儀式，而鄭中基及千嬅更巧合地同樣以「睇醫生」解釋缺席原因，千嬅表示皮膚敏感，而鄭中基則表示近日經常胃痛，他說：「我胃痛啫，同佢嘅病唔同，可能呢排轉天氣，大家咪易病。」&#13;<br> 而同樣曾與鍾欣桐（阿嬌）傳緋聞的方力申及余文樂，則雙雙站於第二排，問方力申與阿嬌同台可感尷尬？他說：「咪同佢同台囉，我有份嘅兩個環節都係要跳舞，我同阿Sa跳，阿嬌同吳卓羲跳，我淨係擔心啲舞步，同邊個跳冇所謂。」</p><p>合作搞笑&#13;<br>論盡娛樂圈緋聞男女</p><p>另一方面，余文樂昨日與舊愛盧巧音在綵排期間未有交談；至於近日分別與鄭中基及方力申傳緋聞的鄧麗欣（Stephy），亦顯得頗為避忌二人。&#13;<br> 身為男歌手組隊長的李克勤表示會與鄭中基合作棟篤唱環節，論盡圈中緋聞男女，他說：「我嚟嚟去去都係得一個啫，鄭中基嘅版圖大好多，佢都問使唔使借張單畀我講吓，不過有啲原本我哋度好要講嘅都cut咗，係擔心有人唔開心。」&#13;<br> 採訪：卓美娟、王崇穎&#13;<br> 攝影：何國豪</p></body></html>