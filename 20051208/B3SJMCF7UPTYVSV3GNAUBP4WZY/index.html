<html><header><meta charset="utf-8"><title>數碼影音：JVC硬碟DV高開212萬靚錄7個鐘</title></header><body><h1>數碼影音：JVC硬碟DV高開212萬靚錄7個鐘</h1><p>相信大家對於JVCEverioG系列點都有少少印象，皆因佢係世界上首部採用硬碟儲存嘅DV機，當其他品牌重未開始用硬碟嘅時候，JVC又再推出新型號GZ-MG70，配備同系列最高嘅212萬像素CCD，像素高咗，Model個樣就自然影得更加靚啦！&#13;<br>&#13;<br>記者：梁瑋瑜&#13;<br>攝影：陳盛臣&#13;<br>ImageGirl：Kathy</p><p>Profile</p><p>感光元件：1/3.6"212萬像素CCD&#13;<br> 光學變焦：10×　光圈：F1.8-2.2&#13;<br> 顯示屏：2.5"TFT&#13;<br> 儲存媒體：SD/30GB硬碟&#13;<br> 尺寸：109×71×70mm&#13;<br> 重量：450g（連電池）&#13;<br> 查詢：JVC（27328220）</p><p>硬碟防震保護</p><p>好多新型號DV機，都漸漸改用記憶卡或者DVD做儲存媒體，不過以硬碟作機膽，暫時都係以JVC獨「玩」：MG70擁有30GB硬碟，一般記憶卡或者DVD容量根本冇得比，可能有用家會擔心，一旦震動到部機，硬碟啲嘢咪會冇晒？所以MG70機內硬碟使用了「懸浮式設計」，可以大大減低機身震盪對機內硬碟的影響，另一方面，MG70設有「防摔保護」，當感應到部機下跌時，會立即停止一切操作及關機，令所有資料得到妥善保護！</p><p>DVD質素錄7小時</p><p>MG70拍攝4:3比例影片時，最高可以用到123萬像素；用MG70嚟拍攝DVD質素（720×576、8Mbps）嘅MPEG2影片時，最多可錄7小時，如果慳慳哋使用經濟模式（352×288、1.5Mbps）重可以錄到37小時，拎去長途旅行都夠晒，又唔使好似用DV帶或者DVD咁帶定一大堆去用；而且用MPEG2格式，可以直燒DVD儲存，唔使轉格式咁麻煩！用家也可以選擇以16:9比例拍攝影片，放入闊螢幕電視睇，好有電影感。</p><p>450g便攜性高</p><p>同EverioG其他型號一樣，MG70嘅外形非常輕巧，重量得450g，一啲都唔會覺得重，雖然部機細細部，但係手感都唔錯，拎上手操作相當易用，加上有個2.5"嘅顯示屏，望落去都好清楚。拍攝靜態相片嘅時候就可以盡用CCD，相片解像度高達1,600×1,200，加上有10×光學變焦及防手震功能，無論拍片定係影相都十分實用。</p><p>試相區</p><p>雜訊問題頗明顯，而且色彩偏紅，不過細緻度高。</p><p>同場加映</p><p>除咗高檔級GZ-MG70，JVC同時推出兩部價錢較低嘅型號，採用咗較低像素嘅CCD，唔需要咁高像素嘅用家諗得過。</p><p>MG30F1.2大光圈</p><p>最大光圈可以去到F1.2嘅MG30，內置20GB硬碟，最高質素攝錄時可以拍到約4小時50分鐘，而CCD像素則有133萬，外形同MG70差不多，一樣咁輕巧便攜。</p><p>MG4025×光學變焦</p><p>25×光學變焦，可以影到好遠嘅主體，其他型號點都比唔上，內置30GB硬碟，一樣有「防摔保護」減少硬碟因碰撞而流失資料，不過CCD像素只有80萬，如果諗住放普通電視睇，已經好足夠。</p></body></html>