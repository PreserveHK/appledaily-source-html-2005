<html><header><meta charset="utf-8"><title>一味窩輪：新世界輪主角9044</title></header><body><h1>一味窩輪：新世界輪主角9044</h1><p>恒指係咁意升22點，領匯（823）今日掛牌，市場焦點擺喺收租股身上，連帶售樓股亦跑贏大市。&#13;<br> 恒生地產分類指數昨日上升166點，升幅0.9%，大過恒指升幅。恒指5隻地產成份股中，4升1跌，總共拉高恒指15.2點。&#13;<br> 新世界C輪9044：新世界發展（017）微升1格，收10.30元。領匯今日掛牌，如果走勢靚靚，新世界亦會受到帶動。&#13;<br> 吼位買新世界C輪，主角係9044，明年2月初到期，輪價72仙，溢價3.9%，槓桿率14.3倍（有效9.2倍），引伸波幅27.8%。&#13;<br> 新世界C輪冇幾多好選擇，7隻掛牌，9044成交金額134萬元，已經算多。交投比9044稍多嘅係9188，但數據冇9044咁好。9188明年2月中到期，輪價0.81元，溢價4.8%，槓桿率12.7倍（有效8倍），引伸波幅31.3%。&#13;<br> 信置C輪4968：信置（083）係唯一下跌嘅藍籌地產股，收9.20元，唔見0.10元。&#13;<br> 地產股如果全面向好，信置都有機會跟番大隊，好番啲。搵信置C輪玩玩，最佳選擇係4968，明年5月夠鐘，輪價1.23元，溢價4.5%，槓桿率7.5倍（有效5.4倍），引伸波幅29.9%。&#13;<br> 章盛</p></body></html>