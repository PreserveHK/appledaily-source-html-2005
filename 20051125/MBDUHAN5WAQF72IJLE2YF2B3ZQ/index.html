<html><header><meta charset="utf-8"><title>親子樂：踩高蹺大長轆自製遊戲更珍惜</title></header><body><h1>親子樂：踩高蹺大長轆自製遊戲更珍惜</h1><p>香港不少家庭只得一個金叵羅，全家上下錫到佢燶，大人們為了這個寶貝孩子而大破慳囊，不停選購既昂貴又新款的玩具給他。奈何小大爺貪新忘舊嘅性格浪費了一箱箱新簇簇的玩具，更寵壞了這些要風得風的小鬼頭。幼兒專家指出，當一件物件由孩子自己製造出來的，他會格外珍惜，因此親子間可利用簡單物料製作出各式各樣的創意遊戲，所費無幾又可以一家大細都玩個不亦樂乎，何樂而不為呢？&#13;<br>&#13;<br>記者：盧家蕙&#13;<br>攝影：周旭文、楊錦文&#13;<br>Model：Ryan（囝囝）、Gigi（媽咪）@Salvador</p><p>小水桶高蹺──體驗挫折感</p><p>呢個高蹺遊戲可能是不少大人兒時的玩物，千祈唔好睇小佢，智樂兒童遊樂協會王見好：「佢可以訓練小朋友的平衡力和手腳協調的能力。玩之前大人可先示範一次，如果小朋友重細，可以扶住佢玩，之後家長可一邊拍手一邊鼓勵小朋友走向家長。」&#13;<br> 小記見Ryan都跌咗幾次，不過佢不但冇喊，重識自己企番身再玩過！王小姐話：「跌倒可以令小朋友體驗挫折同失敗，如果識起身已經證明佢肯接受挑戰，是不怕困難的表現。」&#13;<br> &#13;<br> 難度指數★★★★★（5★為滿分）</p><p>材料：</p><p>小膠桶一對、粗棉繩或其他粗麻繩、手鑽</p><p>提提你：</p><p>1.高蹺的繩長度需要與囝囝的身高配合，玩耍時才容易控制。&#13;<br> 2.在家玩時要預留足夠空間，最好先清除四周的障礙物或危險的家具。</p><p>紙皮大長轆──發展肌肉</p><p>幼兒專家王見好：「此遊戲可訓練小朋友的大肌肉發展。家長可陪同小朋友一起玩，手腳爬行時，雙方要一邊溝通，一邊互相配合前進，遊戲進行間大家更會有不少身體接觸，親子關係更見親密。」&#13;<br> &#13;<br> 難度指數★★★</p><p>材料：紙皮、封箱膠紙&#13;<br> 玩法：用大紙皮捲成一大圈，讓小朋友在草地上滾動。</p><p>提提你：</p><p>1.可用回收的生果箱代替大紙皮&#13;<br> 2.剪去所有紙皮的釘口封位</p><p>眼明手快玩拼圖──培養邏輯</p><p>不少研究認定拼圖是富趣味之餘，又可培養小朋友的邏輯思考，此益智拼圖讓家長自由選擇適合小朋友年齡的字母卡、數字卡甚至乘數表。&#13;<br> &#13;<br> 難度指數★★★★★</p><p>材料：</p><p>硬卡紙、字母卡或數字卡一大張、雙面膠紙、𠝹刀</p><p>提提你：</p><p>1.透過拼圖學習三文兩語或算術，提高手眼協調能力。&#13;<br> 2.如有需要可把拼圖的數量增多，增加遊戲的難度。</p><p>風箏大暴走──發展四肢能力</p><p>根據《兒童遊戲系列》中指出，風箏唔少人都玩過，但自製風箏不但發展小孩的四肢活動能力，更可藉此親親大自然。此遊戲所費無幾，也不似真風箏用上鋒利的玻璃線。家長可從旁協助風箏起飛，也可一邊鼓勵小朋友先掌握風向再起跑。&#13;<br> &#13;<br> 難度指數★★★</p><p>材料：</p><p>紙袋、棉繩（三條短，一條長）、剪刀、膠水、鉛筆、尺等</p><p>提提你：</p><p>1.風箏可以按個人喜好而自製，亦可使用快餐店的外賣紙袋，食完又有得玩，正！&#13;<br> 2.請選擇有風的日子出動。小朋友唔似得啲大人咁疾走到起晒風，冇風就點暴走都冇用。</p><p>校長：自製遊戲有助知識建構</p><p>智樂兒童遊樂協會總幹事王見好、香港靈糧堂幼稚園總校長陳曹建樂均認為，遊戲對小朋友成長有一定的重要性。它就好像一種額外的養份，令孩子的智慧、思維不僅局限了課堂之上，更可藉着在創意遊戲上加以應用和發揮。王小姐說：「智樂兒童遊樂協會希望透過優質的遊戲，令每個兒童有豐盛的生命，『遊戲是每個兒童的權利呀！』」陳曹建樂校長說：「遊樂場提供了一個戶外的遊戲場地予小朋友，同時擴大了他們的玩伴圈子，亦學會守規則、禮讓等精神；現成的玩具則會局限了人數，而且多是小孩獨個兒玩；自製玩具是以自己的知識、興趣、能力為大前提，因此對兒童的知識建構和日後的發展很有幫助。」</p></body></html>