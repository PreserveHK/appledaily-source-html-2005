<html><header><meta charset="utf-8"><title>701收料站：插水孖寶顯腰力</title></header><body><h1>701收料站：插水孖寶顯腰力</h1><p>昨日又有兩隻股仔勁跌，一隻係近大半年來因為業績好咗，吸引唔少芬佬留意的萬裕國際（894），另一隻就係話搞大陸彩票但搞到一鑊粥的中國蜂業（8156）。不過經紀陳就話，兩隻股低位都有人接，唔使同人擔心咁多喎。&#13;<br> 萬裕昨日開市冇耐就被人質，股價最低見過1.56元，大跌32％，收報1.80元，仍跌21.74％，成交股數2641.6萬股，金額4630萬元。&#13;<br> 經紀陳話，萬裕今年6月由5毫幾子起步，升個唔停，雖然話公司基本因素改善，又有證券商推介，但唔好忘記股價升幅已經好大，最高曾見過2.725元，家陣年尾流流，有芬佬提早計數沽貨獲利，亦屬正常。聽行家講，公司似乎冇事發生，所以低位一樣有人接貨，不過散戶如要跟玩，一定要識得跳車。&#13;<br> 至於中國蜂業，停牌多時昨日復牌，最低落過0.99元後亦見腰力，收1.24元，跌15.36％，成交股數4289.5萬股，金額4949萬元。經紀陳話，隻股向來有人玩開，故此今次搞到咁大件事，仍然有人肯出嚟維持秩序。但一隻曾經搞出咁多新聞嘅股份，小初就冇膽去博。&#13;<br> 慕容小初</p></body></html>