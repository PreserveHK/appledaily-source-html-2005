<html><header><meta charset="utf-8"><title>股路縱橫：大行收集完成　北辰先看2.5元</title></header><body><h1>股路縱橫：大行收集完成　北辰先看2.5元</h1><p>港股連埋噚日叫做連升7日，但其實本周初兩日（恒指分別升2.25同0.08點）嚴格來講可以話係調整，所以，大市𠵱家嘅升勢仍然係好健康；不過，由於累積已有相當升幅，恒指在15200之下，確有需要整固一吓，也因為期指結算而會在此水平有較大的波動，但結算後，大市應會向好，年底前有頗大機會升上16000。&#13;<br> 噚日恒指在15042至15117的75點窄幅內上落，收15084，升22點，成交193億元。地產股繼續有好表現，長實（001）升0.75元、新地（016）升0.65元、恒地（012）亦升0.65元；滙控（005）同和黃（013）亦有0.20元進帳。後市看好，下周初係最後買貨機會，特別係大藍籌嘅C輪，若然大市在未來1個月一如所料升上16000，C輪嘅升幅會好可觀。&#13;<br> 上周推介嘅中國永樂（503），呢兩日大發神威，升上2.85元，有大摩做股東呢個牌頭，確係值得捧場，可繼續持貨，初步獲利目標係3.05元。&#13;<br> 另一隻同樣有大行做策略性股東嘅中國雨潤食品（1068），股價亦開始上力，唔排除基金繼續大手吸納，05年（12月年結）預測PE約15倍，仍遠低於中國零售同消費股的22倍，中期上升空間甚大。雨潤上市個多月，走勢已完成底部整固，若升破3.825元，短線量度上升目標係4.20元。&#13;<br> 中國蜂業（8156）「自我剖白」後復牌，下跌已係意料中事，最低0.99元，跌32%，但上得番1.24元收市，跌幅收窄到15.3%，成交有4200多萬股，看來有關人等未有打退堂鼓。</p><p>愈近奧運受惠愈大</p><p>內地地產股近期升勢集中在中國海外（688）同華潤置地（1109）身上，噚日開始見北辰（588）發力，收2元，升4仙，成交更大增到2600多萬股，係04年2月以來嘅高紀錄，今次升勢有動力配合，大行收集應已完成，確認升破2.05元阻力後，初步上升目標指向2.50元。&#13;<br> 北京房地產價格持續上漲，今年1至10月，北京商品期房平均價格每平方米6781元人民幣，同比上升21.4%，比1至8月的18.4%升幅為大。現時北京城市建設已步入「奧運周期」，北辰擁有位於亞奧核心區的投資物業、零售商業同兩個奧運項目，愈近奧運，受惠愈大。&#13;<br> 郭兆誠</p></body></html>