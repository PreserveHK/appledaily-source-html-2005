<html><header><meta charset="utf-8"><title>家道中落　整容學藝<br>張德豪翻身大少自嘲賤</title></header><body><h1>家道中落　整容學藝<br>張德豪翻身大少自嘲賤</h1><p>提起張德豪三個字，大家不期然會聯想起太子爺，經歷父親生意失敗，轉戰電影界後，單眼皮的他自覺上鏡時眼神不夠，毅然割雙眼皮，又直言賣藝是下賤工作，只要有人肯欣賞其演技歌藝，已是一種榮幸。</p><p>張德豪五年前出道被封為卡拉OK太子爺，萬料不到後來父親生意觸礁而走佬，頓失依靠的他要借錢到日本及台灣發展事業，年半後德豪重返香港加盟M8，可惜好景不常，一心想發展音樂事業的他，與公司溝通有問題，轉而拍電視劇及電影。當時德豪發覺上鏡時眼睛太細，於是聽朋友意見割雙眼皮以突出眼神。</p><p>演戲非靠儀容</p><p>問到整容是否有助幕前演出？德豪說：「我𠵱家覺得唔使整容，演戲要靠內心去做。」對於時下藝人經常被指整容，他認為改善儀容是正常做法，但絕不贊成加入額外物料改造。&#13;<br> 德豪續說：「若果我俾人寫，唔會介意，因為賣藝本身係下賤工作，有人肯寫同欣賞演技歌藝，係一種榮幸，只要唔太過份，同埋唔侵犯私生活就得。」</p><p>自組公司出碟</p><p>離開M8後，雖還未收到約十萬元的酬勞，但德豪決定與朋友自組製作公司，接單做廣告、配樂等工作，最近更密謀明年二月推出全新個人大碟。現在經已製作好七首廣東歌，更正接洽台灣監製再錄四首國語歌，預計投資八十萬，出貨三千隻。&#13;<br> 問到會否擔心蝕錢？德豪充滿信心說：「只要賣一千都有得賺，不過要做好音樂先贏到口碑，我哋嘅班底之前係幫梅姐、哥哥做過《芳華絕代》，有一定質素。」德豪又透露希望稍後接拍有發揮機會嘅電影角色兼製作電影原聲大碟。&#13;<br> 採訪、攝影：馬建華&#13;<br> 飾物：DEEPANGER&#13;<br> 髮型：MING@O4&#13;<br> 場地：tintlivinglimited</p></body></html>