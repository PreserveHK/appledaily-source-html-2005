<html><header><meta charset="utf-8"><title>中環在線：地產分析員紛紛轉行</title></header><body><h1>中環在線：地產分析員紛紛轉行</h1><p>來自基金界嘅消息傳出，名牌地產分析家──瑞銀證券董事總經理林奮強（圖）將不再做分析員，但仍會留在瑞銀，只係由「sell-side」轉做「buy-side」，轉行做基金經理。其實呢個消息早喺今個月初已經喺金融圈流傳，不過林奮強一直否認有其事。若果傳言非虛，咁佢應該係近期第三位「星級」地產分析員轉行做芬佬。&#13;<br> 金融風暴之後，本港樓市雖然曾經復甦反彈，近兩年重有番啲炒風，豪宅同扮豪宅盤都幾好價，但相對97年全面旺勢，實在已經風光不再，面對證券行收縮資源，唔少地產分析員都做到意興闌珊。摩根士丹利前研究部主管卓百德，舊年就離開做咗17年嘅摩根士丹利，過檔對沖基金公司LIMAdvisor，管理地產基金。&#13;<br> 另外，有「地產大淡友」之稱嘅滙豐證券前地產研究部主管張一鳴，今年中因「封嘴」事件離開滙豐，其後被美國大型房地產投資基金公司Cohen&amp;Steers羅致，為他們在亞太區拓荒，亦都轉咗行冇做分析員。如果林奮強都去埋芬界，想搵人開騷演講，又少一個人選。&#13;<br> 李華華</p></body></html>