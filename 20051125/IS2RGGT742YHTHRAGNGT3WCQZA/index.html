<html><header><meta charset="utf-8"><title>股壇瀏覽器：華多利併股傷上加傷</title></header><body><h1>股壇瀏覽器：華多利併股傷上加傷</h1><p>繼日前銀建（171）、中航興業（1110）及騰訊（700）遭連環斬倉後，噚日又有萬裕國際（894）被斬倉急跌21.7%。&#13;<br> 唔知係劊子手斬得斯文，定係萬裕本身有一定實力？阿虎見到有投資者趁低接貨。此外，近期被斬倉的股份，股價跌幅普遍兩三成左右，與以往斬倉輕則唔見四五成，重則蒸發市值八九成的情況比較，算是小巫見大巫。&#13;<br> 黑客話，證券行已經學精咗，一般冇實質業務支持的股仔根本冇得做孖展，有實力的股份頂多做40-50%孖展，一旦斬倉會吸引投資者趁低接貨，證券行較易取回孖展貸款本金。&#13;<br> 華多利（1139）最近搞股份合併，10股合為1股，原因是股價已經接近1仙水平，所以按例需要併股。該股噚日跌12%至0.022元，合併後股價將變成0.22元，下跌空間變相大咗，傷上加傷。華多利於9月下旬曾先舊後新配售2.15億股，每股0.035元，集資752.5萬元，其後股價踢高至0.06-0.07元水平就有人開始派貨，相信大戶早已甩身，但當時在市場高位接貨的股民就喊得一句句。</p><p>花旗唱好偉易達</p><p>偉易達（303）中期盈利勁升4.4倍至4630萬美元，證券行紛紛唱好，花旗調高其目標價至43.80元，里昂亦調高目標價至41.90元。無奈此股過去累積升幅驚人，由6月中的11元水平升至本周三的29.80元，幅度達1.7倍，噚日早段再嘜高至32元，即有大量獲利沽盤趁好消息出貨，結果倒跌7.88%，收27.45元。&#13;<br> 以花旗所訂目標價，偉易達現水平有60%上升空間，但偉易達最近升咗咁多，由高位追入賺呢60%水位，必需要好有膽量才可。&#13;<br> 阿虎</p></body></html>