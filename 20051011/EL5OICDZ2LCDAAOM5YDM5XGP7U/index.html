<html><header><meta charset="utf-8"><title>　　蔣麗芸夠魅力廣告多人睇 - 李八方</title></header><body><h1>　　蔣麗芸夠魅力廣告多人睇 - 李八方</h1><p>民建聯呢期好積極招攬會員，重請到唔少工商專業界猛人出動拍廣告，好似大紫荊勳章得主蔣震嘅乖女蔣麗芸，都係其中一個主角。&#13;<br> 蔣麗芸一向女強人咁款，呢種可以壓吓場、又幾有星味嘅女黨員，喺民建聯真係好罕有。唔知係咪因為咁，令好多人都刮目相看。噚日八方路過某地鐵站，見到唔少人喺蔣麗芸個廣告燈箱前駐足，唔多唔少證明蔣小姐都算幾有魅力，至少有人肯停低睇睇，換咗馬力效果可能好唔同。&#13;<br> 民建聯中人普遍睇好呢個招募計劃，相信呢班有專業背景嘅人士，可以吸引到唔少人加入喎。截至九月為止，民建聯已經有成三千四百幾個會員，比年初嘅千八人，已經進帳唔少，但民建聯重未滿足，希望今年埋單時，可以有三千六百人，咁佢哋真係要喺最後呢兩個幾月加油衝刺喇。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>