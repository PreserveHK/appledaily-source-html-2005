<html><header><meta charset="utf-8"><title>肥龍聽英雄樂曲 - 左丁山</title></header><body><h1>肥龍聽英雄樂曲 - 左丁山</h1><p>西九文娛藝術區發展大計，卒之曝光，最大轉變係從單一招標變為中標財團主導。齊齊分餅仔，曾特首放棄單一招標，顯然係政治讓步，至於讓得夠唔夠，是否可以平息反對派嘅噪音，有待下回分解。&#13;<br>政務司司長許仕仁畀蘋果叫做肥龍，於是肥龍之名不脛而走，肥龍返回政府做政務司司長，確實個人犧牲甚大，譬如（一）減薪一半以上，（二）只做兩年，做完司長唔會再上一層樓，（三）忙到不可開交，完全冇時間去外地睇歌劇，冇晒癮。聽講佢點都會抽出時間於十一月十三日，到文化中心聽柏林愛樂樂團，門票二千幾蚊一張，肥龍一於冇計，（四）難以抽空去馬場，冇咗馬會董事做，係精神損失；（五）曾特首派畀佢嘅三大任務，件件麻煩，如西九文娛藝術區、政制改革方案、檢討日後區議會之角色及培養政治人才。搞任何一件，都會成為箭靶，何況兩年之內搞齊三件？&#13;<br>如果肥龍逐單交貨，擺平各方，簡直係本港最高思考能量嘅政治天才，若然如此，○七年後佢又歸隱，香港特區政府損失咪好大？跟佢嘅新聞秘書都損失好大㗎，關太做機管局傳訊總監，做得好好地，人工高，冇頭痛嘢，算係企業傳訊界嘅筍盤，點知舊老闆肥龍成為政務司司長，吹響號角，得力舊部要歸隊，關太唯有辭去機管局之職，追隨左右，人工降低唔在講，份工最長只得兩年，你話幾蝕底吖！&#13;<br>肥龍係歌劇、古典音樂發燒友，對音響嘅要求，認真到極。佢去文化中心聽柏林愛樂樂團演奏貝多芬英雄交響曲（第三交響曲），如果坐在地下大堂中座，可能會聽到撞火，因為文化中心嘅音響效果不平均，政要人物坐嘅大堂中座，每每聽唔清楚，肥龍如因此決心建設西九龍，拆咗文化中心，未必唔係好事。</p></body></html>