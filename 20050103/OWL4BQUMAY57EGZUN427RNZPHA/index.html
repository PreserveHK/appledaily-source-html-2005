<html><header><meta charset="utf-8"><title>日韓興啲乜：韓國潮興上樓Cafe<br>玩BoardcardGame輸咗要揼</title></header><body><h1>日韓興啲乜：韓國潮興上樓Cafe<br>玩BoardcardGame輸咗要揼</h1><p>近排假期特別多，同朋友食完飯，想直落搵個地方Hea吓都覺得好頭痕，行街又唔多想，唱K又鬼咁懨悶，所以上樓Cafe就變成我同友人Hea吓的吹水勝地。孤陋寡聞的我滿以為有張大梳化，有個咕𠱸攬吓，有杯Espresso再加本潮流雜誌，已經係Cafe的最高境界，原來擁有更高武功的韓人一早已將Cafe變成遊戲室，呢類GameCafe有數百款遊戲駐場，尤其受年輕人歡迎，邊個輸咗就要俾大鎚仔揼，好搞笑！&#13;<br>&#13;<br>記者：張銘恩　攝影：陳陶鈞&#13;<br>鳴謝：韓國觀光公社</p><p>口靚仔口靚妹一蒲幾粒鐘</p><p>雖然香港上樓Cafe都會提供遊戲，但唔係間間有，點似得韓國GameCafe咁有規模！這類Cafe近幾年於狎鷗亭興起，店內閒閒哋都會有過百種遊戲畀你玩，當中以BoardcardGame為主，上得嚟Hea嘅人都係為咗玩，所以一蒲就起碼幾粒鐘，加上消費指數又低，難怪呢類又平又益智的消閒點深受韓國年輕一代歡迎！韓國GameCafe多集中在新沙洞、狎鷗亭和梨大等年輕人蒲區，而且多數係樓上舖，想去玩不妨抬高頭留意吓。</p><p>FunCafe大梳化坐得舒服</p><p>FunCafe裝修用色柔和又夠晒光猛，地方非常寬敞，並且用咗全梳化座椅設計，坐得特別舒服，枱面亦夠大，方便玩Game。而服務員就十分友善，你唔識玩的話會親自教授，好體貼。就筆者所見，最多人玩嘅係一款放木粒遊戲，黃色木碟上只有一點支撐，玩者輪流放上不同形狀的木粒，邊個搞到反碟就算輸，唔使點用腦但又幾刺激。</p><p><br> &#13;<br> FunCafe&#13;<br> 地址：漢城新沙洞663-43樓&#13;<br> 電話：（82）517-5562&#13;<br> 收費：每人每小時$15，之後每15分鐘$3.5，飲品另計。&#13;<br> 營業時間：12:00nn至2:00am（周末至4:00am）</p><p>JUMANJI370款遊戲一年玩唔晒</p><p>JUMANJI喺GameCafe界中頗有名氣，於狎鷗亭和梨大均有分店，負責人話Cafe內有370種遊戲，兼有PS2任打，最特別係有似模似樣的綠色絨面賭枱，店內裝修頗High，燈光較暗，感覺零舍私人，三五知己嚟吹水都好啱Feel。女仔最怕Cafe烏煙瘴氣，呢度就另闢一個吸煙間，地方舒舒服服，有埋空氣清新機助陣，煙民與否同樣高興。</p><p><br> &#13;<br> JUMANJIFusionGameCafe&#13;<br> 地址：漢城新沙洞663-9大建大廈三樓&#13;<br> 電話：（82）2-545-0669&#13;<br> 收費：每人每小時$22包1杯飲品，之後每小時$15。&#13;<br> 營業時間：12:00nn至5:00am&#13;<br> 網址：www.cafejumanji.com</p><p>GAMZINO撞「神話」</p><p>這間Cafe地點最為隱蔽，唔知係咪因為咁樣，聽老闆娘講，韓國熱爆組合「神話」原來都係佢哋常客！老闆娘重實牙實齒話佢哋平均一星期會嚟三日㖭！無奈記者當日另有任務，並未等到「神話」出現便要離去，Fan屎們不妨來碰碰運氣，試試你們的「神話」會否實現！</p><p><br> &#13;<br> 註：以上價錢為約數，兌換率以$1對136韓圜計算，上述三間Cafe均可乘地鐵3號線狎鷗亭站下車，然後各步行5至10分鐘直達。&#13;<br> &#13;<br> GAMZINO&#13;<br> 地址：漢城新沙洞657-32三樓&#13;<br> 電話：（82）541-7727&#13;<br> 收費：每人每小時$11，之後每小時$5，飲品另計。&#13;<br> 營業時間：2:00pm-5:00am</p><p>韓國最In四大BoardcardGame</p><p>提起BoardcardGame大家通常會諗起「大富翁」，但據3間Cafe的老闆們所說，原來韓人並唔鍾意玩「大富翁」，咁佢哋最興玩乜？即睇！</p></body></html>