<html><header><meta charset="utf-8"><title>改裝車：<br>豪改SLK350新裝終極版</title></header><body><h1>改裝車：<br>豪改SLK350新裝終極版</h1><p>買名貴房跑可以突顯身家豐厚，將愛車改得獨特靚仔就可以突出個人品味。呢架SLK350開篷跑車就捨棄大路嘅平治御用改裝品牌AMG，換上全套BRABUS包圍、死氣喉、避震，再配上4輪LX合金胎車令，花上超過10萬蚊，經此變身，可謂已經型仔到改無可改了！&#13;<br>&#13;<br>記者：馬慶武&#13;<br>攝影：伍慶泉&#13;<br>Model：Bonny（D8）</p><p>裝備港罕見LX胎軨</p><p>新款嘅平治SLK350，就算係原廠車已擁有極富肌肉感嘅線條，尤其重新鋪排嘅車頭鬼面罩，連埋大大個平治Logo，本身外形已經好煞食。不過車主為咗令座駕更有型格，就搵咗新進改裝公司EncrustCustoms訂嚟一套BRABUS改裝部件，再裝上香港較少見嘅美國胎軨品牌LX出品嘅19吋合金軨，感覺煥然一新，跑味昇華之餘亦不失獨特格調。</p><p>裙腳藍光燈最型位</p><p>整套包圍之中，以頭唇上嘅霧燈最搶鏡。唔再係四四方方，每邊兩盞圓形霧燈畀人眼前一亮嘅感覺。另外車身裙腳包圍更每邊裝有三盞車底藍光燈，只要一解除防盜就會亮起，就算喺黑暗嘅環境都可以睇清楚車身門邊位置，有型得嚟更屬體貼細心嘅設計。19吋嘅合金軨雖然唔係原廠配件，但就預留位置可以裝回胎軨上嘅平治標誌，給車主保留一個名車標記。</p><p>潮流唔興粗聲氣喉</p><p>因為呢架係行車，車主唔想失去原廠保養，所以頭冚內嘅引擎、機器完全無郁過。對性能有影響嘅改裝就只有避震及排氣喉，避震同樣係BRABUS出品，唔算太偏激，偏硬但唔會太扽。至於4出排氣喉當然跑意十足，但排氣聲卻出奇地細，保持平治跑車嘅斯文性格，「𠵱家潮流趨向改裝較靜嘅排氣喉，而且改到轟轟聲粗聲粗氣，都唔襯平治跑車身份。」EncrustCustoms負責人話。</p><p>SLK350改裝清單</p><p>BRABUS全套包圍（頭尾泵把連車身裙腳）$50,000&#13;<br> BRABUS4出死氣喉$15,000&#13;<br> BRABUS避震$15,000&#13;<br> 4輪LX19吋合金軨$26,000&#13;<br> 合共：$106,000</p><p>EncrustCustoms&#13;<br> 地址：北角堡壘街6至8號地下A舖&#13;<br> 電話：28382666</p></body></html>