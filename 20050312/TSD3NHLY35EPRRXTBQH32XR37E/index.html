<html><header><meta charset="utf-8"><title>　　《建華八年》趕工贈興 - 李八方</title></header><body><h1>　　《建華八年》趕工贈興 - 李八方</h1><p>老董因腳痛劈炮唔撈，好多人都覺得佢唔係講真話，但香港的確俾佢害得好慘，走咗就算。&#13;<br> 中大學者蔡子強同出版人劉細良識得把握時機，一早已經預咗老董做唔埋尾，所以舊年底開始籌劃同佢出書作結，點知拖吓拖吓，直至今年頭老董一讀完施政報告，細良覺得好唔對勁，於是催促有關人等快快開會。&#13;<br> 點知話口未完，老董落台，佢哋只好全力趕工，希望下個月可以面世，本書嘅名都定埋，叫做《建華八年》，連封面（圖）都設計埋㖭。&#13;<br> 細良話，佢哋覺得老董係一個悲劇人物，十足莎士比亞筆下嘅哈姆雷特，呢位丹麥王子係一位冇野心嘅人，但係卻優柔寡斷，結果連江山都斷送埋。&#13;<br> 而蔡子強就希望通過十個人物嘅十個故事，包括老董、煲呔、唐唐、阿松、大班、佳叔、盧少蘭、曾鈺成、張文光、陳啟宗等，嚟反映呢個年代嘅荒謬，就係所有人都係輸家。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>