<html><header><meta charset="utf-8"><title>　　董生、董太各自療傷 - 李八方</title></header><body><h1>　　董生、董太各自療傷 - 李八方</h1><p>董特首升官記上集前日做完，下集今日上演。下亞厘畢道消息話政府高官今日都唔准休假，等候下晝陪新老細做大騷，以示團結云云。<br> &#13;<br> <spanclass>染「查找不足」腳患 &#13;<br> 講到團結，呢一樣真係董家班嘅美德，唔止三司十一局、行政會議空前和諧（即任何一位講嘢，其他人都唔會有反應），就算董生上一趟京，政務司司長都親往赤鱲角送行，依依不捨咁，差在未抱頭痛哭。&#13;<br> 董生上咗京，獲高規格接待，陳佐洱接機、唐家璇探望；做戲做全套嘛，何況佢今日榮升國家領導人，萬民景仰。靈通消息人士報料話，董生準備在上海小住一陣，醫吓腿患，以回應胡總指示。事關去年十二月在澳門胡總已經捉到阿董隻「痛腳」，叫佢「查找不足」，其實係提醒阿董睇吓問題在「左足」定「右足」。&#13;<br> 咁董太會唔會做跟得夫人一齊去做上海少奶呢？消息人士話未必喎，因為董太都有啲小病要醫，乜病？當然係心病啦，治理心病最出名係美國，所以董太打算飛過去散吓心，暫時同董生分開一陣咁多。</spanclass></p><p><spanclass>官場上演殘酷一叮 &#13;<br> 呢啲消息都唔知真唔真，但無所謂啦，睇完前日董生電視直播解釋點解劈炮，真假嘅定義恐怕變晒，全場可能得一句「最遺憾係冇辦法完成第二屆五年任期」係真心話，其他？算啦。&#13;<br> 至於董家班，佢哋噚日開始肯講嘢，但邊句真大家自己判斷囉。有啲人就話好感慨，問責制兩年幾，已經叮走咗四件，葉劉、阿松、儍強同老董，未來兩年半肯定唔止四件會走（就算人唔走個心都唔喺度）。身處其中，真係殘酷過殘酷一叮啫。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</spanclass></p></body></html>