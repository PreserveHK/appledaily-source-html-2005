<html><header><meta charset="utf-8"><title>　　流會唔關李鳳英事 - 李八方</title></header><body><h1>　　流會唔關李鳳英事 - 李八方</h1><p>立法會早前歷史性流會後，一不離二，前日再次唔夠人開會，《蘋果》噚日寫勞聯李鳳英當時唔在場，經查證後發現純屬誤會，真係對唔住。&#13;<br> 英姐其實坐定定開會，不在場嘅係另一工會領袖劉千石，石哥話當日會議已近尾聲，諗住早走都冇所謂，估唔到其他議員都咁諗，搞到流會。&#13;<br> 近排頻頻有酒樓拉閘，兩位工會領袖都話，雖則經濟好似好轉，但打工仔飯碗始終唔多穩陣，英姐希望酒樓老闆自律，唔掂嘅都應該照顧吓夥計先執笠，佢又提醒打工仔，若然有老闆高薪挖角，都唔好隨便跳槽，因為隨時冇糧出。&#13;<br> 講到老董辭職問題，石哥話尊重佢嘅決定，至於煲呔上場，石哥話一日唔解決特首由小圈子產生呢個問題，邊個做特首都好難搞。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>