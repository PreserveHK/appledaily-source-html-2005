<html><header><meta charset="utf-8"><title>701收料站：中科環保炒家埋位</title></header><body><h1>701收料站：中科環保炒家埋位</h1><p>近排除工業股外，似乎亦多咗二三線股炒作，好似中科環保（351）咁，自從中信老總位千金加入董事會，同收購埋環保業務中科通用能源後，股價亦見異動。&#13;<br> 經紀陳話，據聞公司短期內會邀請芬佬同證券界人士上大陸，睇吓呢檔環保生意。&#13;<br> 中科環保收購的中科通用能源，主要業務為在中國研發、生產及銷售鍋爐產品，以及提供運用廢物焚化發電的有關技術服務。自從收購咗呢檔生意後，公司股價由0.50元起步炒上，噚日又升7.79％，收0.83元，成交股數2305萬股，金額1859萬元。&#13;<br> 至於呢檔生意有幾耍家，就要等班證券界人士睇完返嚟計埋數先知。不過，近排有班炒家剛好埋位炒作，所以場面先至咁熱鬧。&#13;<br> 另外，早排收購咗檔石油碼頭同埋貯藏倉庫的漢思能源（554）噚日停牌，聽講公司透過1間歐資大行，以每股1元配股，涉及金額相當大，有成3.5億元咁多，當中有新股又有舊股，暫時未知反應如何。&#13;<br> 慕容小初</p></body></html>