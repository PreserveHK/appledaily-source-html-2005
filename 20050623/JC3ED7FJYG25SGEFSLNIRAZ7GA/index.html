<html><header><meta charset="utf-8"><title>數碼影音：<br>23萬色2.5吋靚芒正面DC背面相架</title></header><body><h1>數碼影音：<br>23萬色2.5吋靚芒正面DC背面相架</h1><p>𠵱家薄裝機嘅潮流都係玩2.5"芒，Kodak最新出咗部EasyShareV550；2.5吋大芒當然係走唔甩，最強係佢玩上23萬色靚芒，顏色夠靚唔在講，對比度重好高，連埋跟機送嘅機座，放喺枱度同一個相架冇乜分別，一部相機又可以做埋電子相架，影咗嘅靚相就可以即刻公諸同好喇！&#13;<br>&#13;<br>記者：梁瑋瑜&#13;<br>攝影：梁細權?陳陶鈞&#13;<br>ImageGirl：Kathy（Starryland）</p><p>KodakV550Profile</p><p>感光元件：534萬像素CCD&#13;<br> 顯示器：2.5吋/23萬色&#13;<br> 變焦：3倍光學、4倍數碼&#13;<br> 記憶儲存：內置32MB、SD、MMC&#13;<br> 電池：專用鋰電池&#13;<br> 尺寸：94×56×22mm&#13;<br> 重量：143g</p><p>第一眼見到V550就覺得佢同早幾個月好Hit嘅PanasonicFX7十分之相似，唔知係咪設計師都深明今時今日用家買相機，外形已經成為好重要嘅部份，所以今次喺外形方面的確令人耳目一新，不過功能方面亦都冇忽略到，加咗防手震設計同專業級嘅Schneider-KREUZNACH鏡頭，絕對係近期驚喜之作！</p><p>自動熄背光燈勁慳電</p><p>V550最吸引人嘅地方，係佢嘅2.5吋螢幕，由於使用超高的23萬色，顏色夠靚之餘，畫面更細緻如畫；另外跟機送埋一個機座，放上去可以叉電之餘，個角度重係啱啱好方便大家睇番影咗嘅相，加埋重有一按開啟「幻燈片模式」，叉電座搖身一變成為電子相架，真係成班Friend齊齊睇都冇問題！機座重可以用USB連接電腦，裝咗軟件之後，以後只要㩒一個掣就可以將相片傳送去電腦度，十分之方便。或者有人會擔心個芒咁大會唔會好嘥電，其實呢個芒會喺冇操作半分鐘左右，自動關掉背光燈，可以慳番唔少電，影多幾張相。</p><p>德國Schneider靚鏡</p><p>唔少DC都會用啲名廠鏡頭，好似Panasonic會用Leica，SONY用Zeiss咁，V550就用咗德國Schneider-KRUEZNACH嘅鏡頭，影出嚟嘅相質素當然較高啦，V550嘅CCD有536萬像素，影出嚟嘅相解像度可以去到2,576×1,932，有三倍光學變焦，唔少得嘅影片拍攝功能，最高解像度有640×480，防手震功能又可以減少畫面震動，更特別嘅係一個將影片自動變成靜態相片嘅功能，用家可以將精采嘅影片，變成9格式連環圖印出嚟，真係幾趣怪。</p><p>藍色冷光蝕刻按鈕</p><p>V550係屬於細碼嘅相機，重量係143g，唔算好輕，不過夠晒質感，機身以銀色為主，簡約得嚟又幾型仔，講到部機嘅外形設計就不得不提機頂上面嘅掣，用咗好似MotorolaV3鍵盤嘅蝕刻設計，重會發出藍色冷光，除咗用嚟轉換影相模式之外，充電時藍光重可以顯示電池有幾滿，一掣二用都幾特別。&#13;<br> V550嘅操作按鈕放喺螢幕兩邊，無論係ZoomIn/ZoomOut定係開Menu手感都非常好，值得一讚嘅地方係呢部機保留咗市面上好多大芒相機都「叮」走咗嘅觀景窗，唔夠電嘅時可以關咗個芒，繼續用觀景窗嚟影相。</p><p>Kodak（800901514）</p></body></html>