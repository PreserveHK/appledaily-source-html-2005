<html><header><meta charset="utf-8"><title>701收料站：富士高貨疏易踢高</title></header><body><h1>701收料站：富士高貨疏易踢高</h1><p>澳門賭業股熱潮冷卻之後，工業股又再抬頭，成為芬佬新目標。&#13;<br> 經紀黃今次又有推介，就係富士高實業（927），自從公司去年12月公布中期業績，盤數見得人之後，重新被芬佬留意。&#13;<br> 經紀黃話，富士高最大賣點，就係免提耳機產品，據聞佢哋正在爭取名牌手機生產商Nokia的定單，所以愈來愈引起人留意。&#13;<br> 但正如好多工業股一樣，富士高成交量始終唔大，好似噚日咁，股價升4.1％，收1.26元，但成交股數只得86.2萬大股，金額108萬銀。不過，只要揸重貨嘅芬佬唔沽，貨疏嘅富士高有望穩步上揚。&#13;<br> 此外，連向來炒味較重的聯洲國際（048），近日都獲星洲證券行垂青，話佢相當超值喎。但稍為資深的股民都知道呢系股份唔易玩，但有芬佬睇得起，或者會有唔同表現。聯洲昨日升1.17％，收1.73元，成交金額1974萬元。&#13;<br> 慕容小初</p></body></html>