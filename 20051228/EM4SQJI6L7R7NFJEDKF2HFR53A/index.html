<html><header><meta charset="utf-8"><title>True&amp;FairView：民主女神連霸兩塊地 - 密搵利</title></header><body><h1>True&amp;FairView：民主女神連霸兩塊地 - 密搵利</h1><p>聖誕節放幾日假，對於退咗休嘅阿利我就冇乜意思，反正日日都係放假，不過條街就迫爆人，搞到我阿利匿埋響新界，唔敢出街。&#13;<br> 年尾例必是我啲行家放假嘅日子。鬼咩，一月到三月就係傳統嘅peakseason，大行講到明每年頭一季唔畀放假。然後打落成年又有大大小小IPO，又或者做special，總之就做到你氣咳。唔趁年尾呢兩個禮拜長假期唞吓，下年分分鐘做到嘔泡都冇得停手。</p><p>按照連任策略投票</p><p>講開放假，我阿利睇報紙講啲議員都放假，原本又話政改有排拗，卒之咪兩嘢搞掂。我哋阿議員終於跟番佢競選時候企嗰邊嘅取態投票，總算知機。如果唔係，業界佢已經冇乜嘢貢獻，連民主綑綁佢都背棄埋，咁就真係浪費咗個位四年時間。&#13;<br> 雖然投票單嘢告一段落，不過，我諗阿議員重有排頭痕。點解？業界好多我阿利咁上下年紀嘅老嘢對阿議員都好唔妥，差不多係茶餘飯後必備嘅吹水話題，我阿利都聽唔少。報紙話阿議員轉軚又轉軚，轉到卒之投反對票，原來全靠肥仔明對佢曉以大義，話如果要連任就必須站立道德高地。我睇到都覺得幾恐怖，原來阿民主女神係按照連任策略投票，而唔係政治理念。咁即係話嚟緊兩年佢重有大把為連任鋪路嘅招數。</p><p>同波仔勢擦出火花</p><p>不過，今年係阿波仔做會長，波仔輸過畀阿議員，會唔會因此擦出火花？咁就要放長雙眼。&#13;<br> 講起阿議員成為民主女神，我阿利都好似阿肥仔達聽見「素雞」個稱號一樣，有啲骨痹。叫得民主派，梗係要跟大隊投票，應份，唔似以前阿田少陣前叛變，級數爭幾皮。況且，「女神」呢兩個字響我哋啲麻甩佬心目中，有個完美形象。阿議員唔單止要霸佔道德高地，連「女神」這片處女地都要霸埋，又唔怪得班會計佬眼火爆。</p></body></html>