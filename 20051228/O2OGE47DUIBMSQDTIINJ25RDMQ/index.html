<html><header><meta charset="utf-8"><title>　　譚香文非一般師奶 - 李八方</title></header><body><h1>　　譚香文非一般師奶 - 李八方</h1><p>嘩！Mandy姐好嘢！邊個係Mandy姐？咪譚香文囉。呢位會計界立法會議員，雖然非常街坊，甚至有人笑佢成個師奶咁款，但外形唔掂實力掂，煲呔同肥龍機關算盡，結果都死喺師奶手上。政改大辯論，初時以為要搞足兩日，點知喺頭四十五分鐘，Mandy姐一陳辭完畢，勝負已定，煲呔冇得邀功，噚日惟有頭耷耷去見胡主席。</p><p>吳光正都買佢怕</p><p>師奶有幾厲害，舉三個例畀大家睇睇。Mandy姐住喺吳光正老闆起嘅鑽石山屋苑星河明居，呢個屋苑喺東九龍都算有名，但管理費就收得幾貴。Mandy姐九八年做咗業委會主席之後，一方面不停向管理公司夏利文抗議，操去吳老闆中環寫字樓示威；一方面又同地政署等部門講數，話要屋苑業主承擔隔音屏、連接巴士站嘅電梯等公共設施嘅維修費唔合理（其實呢啲責任清清楚楚寫晒喺公契之內，係批地條件一部份），搞到政府頭都大埋，吳老闆亦俾佢煩死。結果，管理公司惟有大減收費，電梯就停咗好耐唔郁得。連吳老闆都要讓步，Mandy有乜法子唔成為星河明居業主偶像呢！&#13;<br> 第二單傑作係選區議員。○三年十一月，Mandy姐決定從政，雖然係第一次選舉，佢一啲都唔怯，日日喺地鐵站口同街坊握手拉票。啲街坊見到呢個師奶係會計師，喺東頭邨出身又去到英國留學，再打聽吓佢喺星河明居嘅「戰績」，紛紛投佢一票，於是做咗二十幾年嘅原區議員蔡六乘就咁拜拜，最厲害係蔡六乘輸咗之後，重大讚Mandy姐本事，話自己「五體投地」、「心服口服」。&#13;<br> 第三件梗係去年選立法會。會計界九個人出選，有公會正副會長周光暉同陳茂波，譚香文相對而言知名度好低，好多會員同八方一樣問「邊個係MandyTam？」但譚香文日日單拖喺灣仔行人天橋嗌咪，夜晚就逐個選民打電話拉票，重打完一次又一次，直到你一聽佢把聲就會：「哦，你係譚香文，我會投你票喇！」咁就得咗。</p><p>煲呔遺憾肥龍怨憤</p><p>所以呢，乜人都可以睇小，師奶萬萬不能睇小。你話我師奶，Mandy姐就反問「師奶又點？」你話佢轉軚，Mandy姐就一句「YoucanturnbuttheLadyisnotforturning」，咁煲呔就惟有遺憾，肥龍惟有怨憤啦！&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>