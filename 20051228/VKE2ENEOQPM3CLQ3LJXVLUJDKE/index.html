<html><header><meta charset="utf-8"><title>深深深 - 谷德昭</title></header><body><h1>深深深 - 谷德昭</h1><p>奇怪，今年聖誕新年檔期的幾齣華語片都比較「深」，《如果．愛》肯定不是一齣簡單愛情歌舞片，講的是人與人之間的關係，更包含着在你的世界你是主角，在我的世界我是主角的意識，算「深」。《情癲大聖》顛覆西遊記，讓唐僧跟外星阿Sa談戀愛，講的是一段不斷付出，不問收穫的愛情，更用億萬金元炮製的高達式動畫戰爭場面擾亂視聽，導演亦選擇唔係樣樣講到明，所以唔知用腦睇定唔用腦睇好，算「深」。《無極》這種《魔戒》戲種本來就「深」，唔「深」都要講到「深」，若俾觀眾睇到明晒就失敗，所以一定係「深」。</p><p>《情義我心知》是本檔期中最淺白、最貼近群眾的一齣華語片。黎明經理人陳善之提供戲橋，黎明有興趣飾演一名弱智人士更被呃呃𠱁𠱁去做鴨，於是順理成章便出現《情》片的故事。雖然劇情淺，但兩位導演並不甘心淺鬥淺，於是講故事時便用上了較有深意的手法，劇情發展至中後段時更居然滲出了《無間道》的警匪味道，《情》片的宣傳句語是「笑住感動你」，香港人最近很喜歡亦很容易受感動，前一陣子的《童夢奇緣》大收旺場，最近的韓國農民三步一拜亦招來不少Fans。黎明以不變應萬變的方式去扮演弱智人士，沒有德斯汀荷夫曼的神經質、沒有羅拔迪尼路的吟吟噚噚、沒有森潘的躁狂，當然亦沒有阿旺的𠵱起棚牙鬼咁可愛，阿旺的係咁做與黎明的係咁唔做，觀眾喜歡哪一種演繹方法，請自行普選。</p></body></html>