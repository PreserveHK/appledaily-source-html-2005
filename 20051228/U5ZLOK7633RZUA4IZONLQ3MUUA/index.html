<html><header><meta charset="utf-8"><title>　　華叔06寫回憶錄 - 李八方</title></header><body><h1>　　華叔06寫回憶錄 - 李八方</h1><p>支聯會主席司徒華投身社會運動幾十年，由殖民地時代到香港回歸，見證好多影響香港深遠嘅大事，八方知佢唔做立法會議員退下火線後，已有寫回憶錄念頭，不過支聯會工作同其他社會活動繁重，令佢一直抽唔到時間動筆，政改方案被否決後，相信政壇有一段時間淡靜，華叔話新年願望之一係明年可以開筆寫回憶錄。&#13;<br> 華叔出年就七十五歲，由於佢親身經歷好豐富，唔少人對佢嘅回憶錄期望甚高，最關心當然係會爆幾多料，佢透露已經有兩份報章有意刊登佢嘅回憶錄，其中一份係《蘋果》，一份英文報章亦有意繙譯轉載，佢計劃先喺報章刊出，然後就結集成書。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>