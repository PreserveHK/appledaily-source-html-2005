<html><header><meta charset="utf-8"><title>　　周梁去杜拜取經 - 李八方</title></header><body><h1>　　周梁去杜拜取經 - 李八方</h1><p>身兼行政會議員以及旅發局主席嘅周梁淑怡呢輪日日俾民主黨嘅鄭家富追迫，因為阿富要求立法會秘書處將周梁喺交通事務委員會講嘅一句「反話」寫入會議紀錄，但係周梁就話係戲言，毋須咁認真。&#13;<br> 周梁同八方解釋，佢喺上次會議上的確講過，話如果立法唔畀人揸車，就冇人會犯例。當時在場嘅職業司機聽到都笑晒拍爛手掌，周梁話，佢係覺得政府將衝紅燈由扣三分加至五分好似苛刻咗，所以講反話，呢啲說話冇大意思，所以一般唔會寫入會議紀錄，就算寫，都應講明係開玩笑，但係阿富就係要當好嚴肅嘅建議咁寫，有歪曲之嫌，所以佢唔同意，最後大家投票否決咗阿富嘅修訂。&#13;<br> 八方問秘書處，佢哋話，一般講笑佢哋係唔落紀錄，但係所有會都有完全嘅數碼錄音，可以聽番。&#13;<br> 周梁當然好勞氣，不過呢個冇影響佢出埠大計，大年初二佢同周生會去杜拜取經，學吓人哋點搞旅遊業，順便享受吓二人世界。&#13;<br> （圖）周梁年初二去杜拜玩兼取經。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>