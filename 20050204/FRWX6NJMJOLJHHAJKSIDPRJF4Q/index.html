<html><header><meta charset="utf-8"><title>　　何偉途牢獄生涯觸目驚心 - 李八方</title></header><body><h1>　　何偉途牢獄生涯觸目驚心 - 李八方</h1><p>民主黨區議員何偉途召開記者會，大爆內幕，除堅決否認有所謂「嫖妓」行為，並指「悔過書」係被東莞公安半屈半哄所簽寫之外，重展示周身黃色嘅牛皮癬初級症狀，加埋塊面又「黃擒擒」，原來肝功能得番兩成！&#13;<br> 至於「嫖妓」指控，何偉途話冇，房中女子，只係友人，兩人全無性關係！除非東莞警方公布房中床上二人具體性行為圖片或錄影帶兼由國際獨立影像專家驗證真確無誤，否則憑單方面渲染，都無法證實何偉途兩件事，第一，在房中有過性行為；第二，其性交對象，係一名活躍珠三角嘅妓女。&#13;<br> 根據「無罪推論」原則，何偉途毋須再力證自己冇叫過雞，啱啱相反，係中方要提出進一步經核實屬真確而唔係電腦特技剪接嘅證據，證明何生喺公安入房拉人之前叫過雞！</p><p><spanclass>應該轉投親北京陣營 &#13;<br> 另一方面，何偉途在扣押期間毫無人權，以致一身惡疾，連老婆所遞送嘅救命肝病藥，都要拖三個月至到手，周身一點點，十足恐怖片，加埋成面病容，呢兩樣就肯定唔係化妝，何偉途在獄中受到非人待遇，佢話咁多個月來嘅痛苦經歷畢生難忘，呢樣就十分可信嘞！&#13;<br> 何偉途嘅事件，發生喺舊年立法會選舉前，特區警員北上嫖妓，扣留十五日，何生即使真係有其事，就未經正式審訊，由東莞公安自己「判刑」六個月，擺明就係政治化！&#13;<br> 至於何偉途留任區議員，退出民主黨，應該吖！佢應該轉投親北京陣營，因為一旦成為自己友，被指嫖妓可能只係小事一樁，就算入公安局唔可以前門入後門出，起碼都唔使踎足半年咁大件事。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>