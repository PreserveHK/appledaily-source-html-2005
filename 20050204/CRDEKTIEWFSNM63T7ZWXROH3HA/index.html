<html><header><meta charset="utf-8"><title>　　肥彭熱衷歐洲高等教育 - 李八方</title></header><body><h1>　　肥彭熱衷歐洲高等教育 - 李八方</h1><p>榮升做英國上議院議員嘅前港督彭定康已經訂下佢未來發展大計，就係為英國同歐洲嘅高等教育鳴鑼響道，爭取更多嘅科研基金，等歐洲可以喺國際上更具競爭力。原來同美國相比，歐洲大學喺研究及發展得到嘅資助只係美國大學嘅一半。&#13;<br> 身兼英國牛津及紐卡素兩家大學校監嘅肥彭話，佢對大學教育充滿熱誠源於香港，當時佢身兼香港所有大學嘅校監，佢話，「我相信我應該列入健力士紀錄大全，因為冇人比我頒授得更多學位。」&#13;<br> 肥彭冇講錯，而牛津大學嘅舊生亦冇揀錯人，因為佢老哥雖然已經六十歲，但係重充滿活力，對搞大單嘢樂此不疲，正好為性格文靜嘅校長hood衝鋒陷陣。&#13;<br> 肥彭能否扭轉劣勢重要睇一段時間，目前佢正忙於寫一本關於英、歐同埋美國關係嘅書，連隻愛犬同嬌妻都冷落一旁，約咗老婆林穎彤去睇2046都唔記得。&#13;<br> 咁香港有錢人係好鍾意捐錢俾教育，和黃噚日就宣布再捐二百萬鎊資助香港同內地研究生去英國頂級大學深造，呢個係李嘉誠同英首相貝理雅係2003年達成嘅計劃。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>