<html><header><meta charset="utf-8"><title>　　余大狀同馬力咬耳仔 - 李八方</title></header><body><h1>　　余大狀同馬力咬耳仔 - 李八方</h1><p>立法會司法及法律事務委員會噚日開會，講啲好悶嘅律師按條件收費問題，八方梗係冇心裝載，唔知佢講咗乜。不過，八方就見到民建聯主席馬力好肉緊咁同45條關注組余若薇咬耳仔。&#13;<br> 大家都知班大狀好講原則，如果馬主席想勸佢哋轉軚支持政改，簡直嘥鬼氣，八方聽聞四大狀準備呢個星期四上街，唔係遊行，而係派「三反傳單」，一反委任，二反冇時間表，三反冇路徑圖，派傳單行動每周一次，一直派到十二月四日遊行日。&#13;<br> 四大狀咁堅持真係好難搞，唔怪得肥龍懶得出手，留番民建聯去打關係，聽聞上幾個星期大家食咗次飯，氣氛融洽，嗰次余大狀唔得閒冇去，於是話咗要再食一次。唔知馬力係咪同余大狀夾緊時間，所以要細細聲講。另外，大狀黨出月刊，歡迎訂閱，有興趣可以去www.a45.hk下載表格。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>