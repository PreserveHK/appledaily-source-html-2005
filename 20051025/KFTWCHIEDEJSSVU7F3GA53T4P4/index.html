<html><header><meta charset="utf-8"><title>股路縱橫：禽流感起恐慌港股再受考驗</title></header><body><h1>股路縱橫：禽流感起恐慌港股再受考驗</h1><p>港股再試低位支持，恒指噚日最低14322，重喺上周五低位14309之上，尾段反彈頗為有力，收市14402，跌85點，成交縮到只得162億元。&#13;<br> 禽流感又再引起恐慌，特效藥「特敏福」賣到斷晒市，有地方更賣到500元一盒，漲價1.5倍。人殺禽鳥殺得多，佢哋始終會來一次大報復。禽流感恐慌吹到入股市，一眾旅遊、酒店同消費零售股首當其衝，大幅下跌。&#13;<br> 酒店股以富豪國際（078）跌幅最大，收0.47元，大跌12.6%；零售股景福集團（280）同謝瑞麟（417）分別下跌11.6%同10.2%；卓悅（653）同莎莎（178）則跌8.8%同7.3%。經過03年「非典」一役，投資者患了流感恐懼症，到現時仍未能平復。&#13;<br> 不過，禽流感會否成為人類大災難，尚係未知之數，「非典」之後，全球都已提高警覺，希望在全人類努力之下，能「壓得住」禽流感，化危為安。&#13;<br> 講番旅遊相關股份，在自由行同迪士尼概念下，零售股嘅表現確實係比預期為遜色，但酒店業則依然係好好景，好似呢個禮拜，5星級酒店Book到爆晒棚，2000元一日搵間房都冇；由家吓到年底，重有好多個大型展覽會在港舉行，酒店業應該重有排好景。&#13;<br> 如果禽流感冇事，則現時已大幅下跌嘅酒店股，會提供到一個搵大錢嘅好機會，好似遠東發展（035），噚日跌到2.35元，彈番上2.45元收市，重跌4.8%，睇定可以落手。</p><p>利君醫藥食正個勢</p><p>禽流感震散咗旅遊同零售股，但製藥股就成為追捧對象，最威水係中國製藥（1093），高收1.52元，大升13.4%，長江生命科技（8222）亦有6.7%進帳。即將招股嘅利君國際醫藥（2005），啱啱食正個勢，公司早日在新加坡進行路演，𠵱家去咗英國繼續行程，基金反應幾好，最重要一點，就係利君表明上市後嘅派息政策，5年之內，每年都會將盈利嘅一半派出去，啱晒基金要「食息」嘅要求。利君生產的成藥逾20種，知名的「利君沙」在02及03年係中國「十大公眾最喜愛商標」，年銷售數億元。&#13;<br> 郭兆誠</p></body></html>