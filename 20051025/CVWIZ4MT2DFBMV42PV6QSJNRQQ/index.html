<html><header><meta charset="utf-8"><title>　　李永達俾兩女夾擊 - 李八方</title></header><body><h1>　　李永達俾兩女夾擊 - 李八方</h1><p>蔡素玉前日喺城市論壇上，踢爆李永達（圖）曾經同自己輸賭，睇死政府唔會咁好死，推出區議會方案；點知到政府真係決定將五個新增功能組別畀晒區議會時，民主黨竟然唔支持，俾蔡小姐鬧到飛起。&#13;<br> 可能達仔好嬲蔡小姐將呢啲嘢都攞出嚟講，所以噚日商台節目搵兩位當事人現身說法時，達仔無名火起，講嘢時句句有骨，佢堅持有關言論只係講笑，估唔到蔡小姐將笑話當真，重公諸於世，對此表示遺憾，又揶揄蔡小姐「好可愛」。&#13;<br> 蔡菜子當然唔覺得係講笑，話當時好多人聽到，絕對唔係笑話咁簡單；就連主持人李慧玲都幫拖，話達仔唔可以用一句講笑，就拒絕解釋，結果氣氛搞到好僵，最後被兩個女士夾擊嘅達仔，只好怒氣沖沖咁收線。原來兩女一男，都可以好嬲㗎。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>