<html><header><meta charset="utf-8"><title>　　彭張興建議提高窩輪門檻 - 李八方</title></header><body><h1>　　彭張興建議提高窩輪門檻 - 李八方</h1><p>曾經喺香港同中國兩地證監會工作嘅Alex彭張興，近日致函馬時亨，認為要加強監管窩輪。佢話，窩輪對專業投資者嚟講，係用作對沖同套戥，但對散戶而言，窩輪變咗做一種賭博嘅工具。佢又認為，喺現時窩輪發行制度下，散戶處於極不利嘅位置，因為發行商兼任莊家，可以不斷增發或沽空，以及自行決定報價時間同埋拉闊買賣差價，佢哋大手買賣正股，直接或間接影響窩輪嘅波幅。喺咁嘅遊戲規則下，散戶多數輸多贏少。&#13;<br> 馬時亨噚晚就話，政府喺七月時已經關注窩輪市場，並且叫證監同港交所研究，估計下月底有報告。&#13;<br> Alex認為，要改善情況，應該將投資窩輪嘅門檻提高，增加無知散戶入場嘅難度。另外亦應將窩輪標籤為高風險類別，等散戶知驚。其實Alex離開證監後，仍然心繫市場，周不時都有寫信畀政府，例如三年前都曾經向當時嘅財政司司長梁錦松，表達對市場監管制度嘅不滿，但政府聽唔聽就好難講。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>