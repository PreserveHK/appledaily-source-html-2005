<html><header><meta charset="utf-8"><title>　　唐唐係時候講銷售稅 - 李八方</title></header><body><h1>　　唐唐係時候講銷售稅 - 李八方</h1><p>唐唐去完美國推銷大珠三角已經返咗香港成個星期，八方見佢呢度去，嗰度去，始終未開金口講政府幾時展開銷售稅嘅正式諮詢。&#13;<br> 按唐唐計劃，呢單嘢原定年中展開，但係因為改朝換代，結果hold住咗等煲呔發落，於是煲呔讀施政報告之日，行家就追問啦，點知煲呔又扮晒嘢話要由唐唐講，唔會撈過界。唐唐又外出，一拖再拖，大家都唔知政府做唔做，而啲行家就俾煲呔一輪攻勢，一日出政改，一日出黃仁龍，搞到頭擰擰，見到唐唐出現喺面前，都唔識得問。&#13;<br> 嗱，今朝唐唐又去開行會，都係時候問佢銷售稅嘅進展喇。煲呔講過，喺施政報告冇提唔等於唔做，但係如果做係咪都要通知聲先？因為如果政府傾向引入銷售稅，會有好大改變，從原則到具體落實有排傾，八方唔贊成多徵稅，不過，唔做嘅話，目前稅基太窄嘅老問題又點解決呢？&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>