<html><header><meta charset="utf-8"><title>　　民建聯夾道迎詩姐回巢 - 李八方</title></header><body><h1>　　民建聯夾道迎詩姐回巢 - 李八方</h1><p>愛詩同志終於離開特區政府，過番啲安穩同正常嘅生活，八方都戥佢開心，因為佢萌生去意都唔係今時今日嘅事，加上煲呔搵晒自己個班底入去，阿姐再留低，不但意義唔大，而且亦未必合拍，不如放手交棒畀熱爆新人黃仁龍好過。&#13;<br> 既然免去高官身份，詩姐今後可以名正言順咁參加政黨活動，又或者再度加入自己有份創立嘅民建聯。據知好多民建聯中人都好希望詩姐回巢，點解？之唔係因為詩姐真係一個大好人，好熱心服務群眾囉。&#13;<br> 舉個例，有民建聯中人話，以前詩姐每次返去總部開會，總係左一包右一包咁，攞住幾打西餅上去，等大家可以一邊開會，一邊醫飽個肚。重有，佢同民建聯班兄弟姊妹一齊去食飯，為免其他人爭住畀錢做東，愛詩成日都會偷偷哋，一早放低自己張信用卡喺櫃台，交帶掌櫃唔好畀其他人埋單，咁大方又細心，咁嘅黨領導去邊度搵？</p><p>做善事好低調</p><p>除咗對民建聯好，詩姐對其他人都一樣樂善好施，又逢請必到。好似噚日佢出席香港粵劇界扶助新光戲院聯合義演活動時，一進場就二話不說，打開個手袋仔，向八和會館主席陳劍聲同汪阿姐遞上一張支票。在場有記者問佢捐咗幾多錢？詩姐只笑笑口冇答，做善事做得咁低調，真正富貴於我如浮雲，唔係得把口。&#13;<br> 八方講到詩姐嘅故事，民記副主席譚耀宗都讚不絕口，話等佢明年搞掂晒政改五號報告書工作之後，歡迎佢回歸民建聯大家庭。佢又話，好欣賞詩姐只收一蚊為政府做嘢，呢啲犧牲小我、完成大我嘅服務香港精神，話咁嘅人已經買少見少。如果詩姐肯返民建聯，民建聯梗係開心，加上佢哋今年全面擴充收新人，會員人數由舊年一千八百人增至三千幾，就快達到四千目標；有愛詩做人辦，大家加入民記，有機會做司長，呢個宣傳效果勁過蔣小姐賣廣告呢。&#13;<br> 講開愛詩嘅接班人黃仁龍，不得不提一提佢老竇黃鑑烈。黃老先生一直都係工聯會會員，就算退咗休之後，都不時返去工聯會探吓班舊朋友，好鬼長情。不過近期個仔極速上位，黃老先生就銷聲匿迹，連工聯會嘅人想打電話畀佢，結果都接晒去fax機，睇怕黃老先生都會避世一段時間，費事成為各界焦點。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>