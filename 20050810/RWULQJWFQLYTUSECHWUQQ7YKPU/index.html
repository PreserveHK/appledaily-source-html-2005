<html><header><meta charset="utf-8"><title>首部PPC手機玩上130萬CCD靚鏡</title></header><body><h1>首部PPC手機玩上130萬CCD靚鏡</h1><p>玩PPC手機，一直強調嘅係高效能處理器、多元化PDA「分唇」以及超強擴展空間，至於娛樂影音方面，只不過係舊年才Hit起嘅話題。國產大Brand聯想（lenovo），近期由專攻PC轉投到手機範疇，時間雖然唔長，但係產品質素相當高！最近被引入本港嘅PPC手機ET960，除咗執行最新PocketPC2003SE系統，重首次加入130萬像扭擰CCD鏡頭，影TopShot、低炒都易如反掌！&#13;<br>記者：陳國輝&#13;<br>攝影：林栢鈞&#13;<br>ImageGirl：Becky</p><p>今年見街嘅PPC手機，例如O2XdaIIi、mini以及Dopod828，一律內置130萬CMOS鏡頭，唯獨ET960突破性採用CCD靚料。CMOS嘅好處係省電、成本低；相反，CCD鏡頭雖然成本高而且耗電，但由於感光度特別高，因此照片好少會出現雜訊、曝光或漆黑一片嘅問題。喺選擇影相手機嗰陣，大家不妨留意多啲！</p><p>同一畫面即時QuickView</p><p>如果每次影完相都要㩒入相簿先睇得番，諗起都幾嘥時間！最快捷嘅辦法，梗係即刻睇番個效果啦！ET960特設2.8吋大芒，當你選用「NormalPreview」嗰陣，取景器僅佔用屏幕左邊；每影完一張相，右邊就即時出現一小格預覽效果，勁似DC入面嘅QuickView功能！最盞鬼嘅係，當相機處於備用狀態下，你重可以即時放大或刪除剛才影嘅相，用Stylus篤一下就得，真係慳番唔少時間㗎！</p><p>周身按鍵玩得方便</p><p>由於PPC手機功能特多，所以機身按鍵編排緊湊啲，亦不足為奇。至於ET960，佢為咗保留機身右邊嘅順滑弧度設計，重刻意將按鍵只集中喺機身左邊！雖然排得密麻麻，但用起嚟尚算就手！&#13;<br> 好似快門掣、數碼變焦等會放埋一齊；而紅外線、插卡槽甚至錄音快捷鍵亦附設於機側，方便玩家隨時用到！只係接聽及拒接鍵放埋一齊有啲唔習慣，如果唔覺意㩒錯掣，就好容易MissCall。</p><p>送中文版及GPS軟件</p><p>呢部PPCPhone比同類手機有一樣優勝地方，就係跟機附送中文系統軟件。記得以往嘅Xda系列會先推出英文版，隔個多月先再出中文版，令部份玩家心急如焚；不過，ET960唔單止內附一張《MONSTERCHINESEV4》中文系統光碟，重送多隻GPS地圖試用軟件，等你搵食肆、戲院都方便啲！另外，廠方更悉心照顧到用戶需要，除咗128MBSD卡，再送埋抹塵布及LCD保護貼，咁就唔怕個大芒會刮花啦！</p><p>lenovoET960Profile</p><p>處理器：IntelPXA272312Mhz&#13;<br> 記憶體：Flash64MB/SDRAM64MB&#13;<br> 制式：GSM900/1800/1900&#13;<br> 體積：110×61×19.5mm&#13;<br> 重量：130g&#13;<br> 通話時間：240-360分鐘&#13;<br> 備用時間：120-240小時&#13;<br> 主要功能：26萬色QVGA彩芒、130萬像素CCD鏡頭、180度拍攝、4倍數碼變焦、無限時拍片、MMC/SD卡槽、支援SDIO、紅外線、藍芽、內置Word/Excel/Outlook/IE&#13;<br> &#13;<br> 凌速（35862025）&#13;<br> 地址：尖沙嘴加拿芬道加芬大廈地下10C</p></body></html>