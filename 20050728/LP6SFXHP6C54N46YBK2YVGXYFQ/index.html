<html><header><meta charset="utf-8"><title>數碼影音：<br>KONICAMINOLTADiMAGEX1玩單鏡級移位式防震</title></header><body><h1>數碼影音：<br>KONICAMINOLTADiMAGEX1玩單鏡級移位式防震</h1><p>卡片型DC雖然機細好傍身，但亦由於太細太薄，手持攝影時好容易影到鬆郁矇；KONICAMINOLTA最新公布8月新機DiMAGEX1，最強之處加入7D的「機械式」移位式防震系統，好處係影相唔震又夠Sharp，亦唔似得一般DC玩「電子式」防震，犧牲相質；另外重有7D嘅兄弟機DYNAX5D公布推出，KM新機雙連發，好不熱鬧！&#13;<br>記者：許福合&#13;<br>攝影：梁細權&#13;<br>KONICAMINOLTA（25652192）</p><p>800萬像素卡片機</p><p>今次2部新機中，相信唔少人從外形，都會先注意X1！X1沿用X系列設計，都係以薄身為賣點，而發布會中展示銀色機，就有好重金屬Feel，唔似得低檔機膠感味重，淨係睇外形都覺得高人一班。&#13;<br> 除咗銀色機之外，嚟緊重會有黑同紅色機推出，據睇過實物人士表示，呢兩種色機身都係「立立令」，並且有金屬紋理，睇落更特別！&#13;<br> 作為X系列一員，X1具備鏡頭毋須伸出特點，採用潛望鏡式原理，可提供到3倍光學變焦，而鏡頭更設有自動開關保護蓋，更係唔怕刮花。當講到相片質素，X1更係卡片相機之最，內置800萬像素CCD，相片最高解像達到3,264×2,448，要印到A3咁大都無問題，配合CxProcessII，處理相片速度都令人滿意，大有用緊大機嘅爽快感覺。&#13;<br> </p><p>全新防手震技術</p><p>X1係同系列機中，首次加入防手震功能機種，所採用技術更由大機7D改良過來，依照卡片機重新設計，將整個鏡頭組件連CCD一同移位調節來抵消用家拍攝時嘅震動；與一般電子式防震技術，以影像處理器「校Sharp」張相，當然原汁原味好多，實在高下立見！&#13;<br> 筆者試用時，發現即使用慢到1/6秒快門拍攝，仍然可拍出「穩定」嘅相片，相信即使專業攝影師都未必可以拍心口做到。睇相時用家可享用到2.5吋大芒睇相，而且更具備「發光」功能，㩒住掣就可以將光度提高1.5倍，即使戶外拍攝都可以睇得清清楚楚。X1其他功能包括攝錄VGA短片、5cm近攝、多種預設場景及連環快拍15張等，功能可以話應有盡有。</p><p>Profile&#13;<br> 感光元件：800萬像素CCD&#13;<br> 變焦：3倍光學、4倍數碼&#13;<br> 記憶卡：SD/MMC&#13;<br> LCD：2.5吋&#13;<br> ISO：50/100/200&#13;<br> 電源：專用鋰電池&#13;<br> 體積：95×68×19.5mm&#13;<br> 重量：135g&#13;<br> $3,480</p><p>5D第2代防震單鏡機</p><p>5D係繼前作7D之後，市場上第2部具備「機械式」防震功能嘅單鏡數碼相機，與7D相比，相機重量明顯減輕咗22%，嫌7D大部嘅用家，5D相信會更睇得上眼。&#13;<br> 5D仍係使用移位式防震系統，務求令到用家唔使下下搭腳架就影得相，尤其遠攝或以微距拍攝時，就簡單方便得多！兼且可盡量保留光源，令相片更具現場氣氛。講到功能，5D提供咗610萬像素CCD，而機背就配上時興嘅2.5吋大芒，鏡頭可兼容番所有DYNAXAF鏡頭，升級換機都唔使擔心。5D除咗手動拍攝，仍設有5種場景拍式，配合完善測光、對焦同白平衡系統，即使唔用腦就咁影，質素都有一定水準，所以5D除咗作為玩家之選外，對想深入研究攝影嘅「初哥」，都係唔錯嘅選擇。&#13;<br> &#13;<br> Profile&#13;<br> 610萬像素、CF卡、2.5吋芒、快門1/4000-30秒，專用鋰電</p></body></html>