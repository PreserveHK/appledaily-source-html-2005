<html><header><meta charset="utf-8"><title>咬蘋果：潮氣天<br>古着日牛貴過一手</title></header><body><h1>咬蘋果：潮氣天<br>古着日牛貴過一手</h1><p>牛仔褲有新唔着走去買二手，DieHardFans都係貪其殘舊爛，顏色貓鬚位比新褲更好睇。古着舖Retrostone眼見本地二手牛以Levi's同泰國平牛居多，特別由日本引入當地名牌二手牛。日本牛對布料特別考究，唔少牛王已深得本地潮人追捧，今回有埋二手牛，有貨有價有辦你睇，分分鐘重貴過一手。&#13;<br>記者：招佩珊&#13;<br>攝影：陳智良&#13;<br>模特兒：Kirin@CalCarries</p><p>升值全因罕</p><p>今次引入的二手牛全屬日本牛王，例如Abahouse、Beams、SugarCane、Acoustic等。日本牛牌向來在設計上不斷改良玩新花臣，布料又考究，Evisu、DryBones等就係最佳例子。古着舖老闆Denise引入呢批二手牛，就係睇中本地日牌二手牛少之又少，夠晒Gimmick。「呢批二手日牛的售價同全新的差不多，二手牛會唔會升值，其實好視乎色水靚唔靚，係唔係名牌牛，Deadstock或有明星着過，升值嘅機會會高好多。」當中一條Abahouse二手牛由於顏色同貓鬚位靚，比同款全新牛貴二百多港元。今次入貨唔算多，只得30條，Size由腰圍29吋至36吋，以直身或鬆身Cutting款式佔多，啱男仔古着Fans多啲。</p><p>㗎仔天書《Lightning》專解二手牛</p><p>㗎仔勁Buy古着，當地潮流雜誌《Lightning》經常推出特集，介紹潮型HotItems例如牛仔褲。去年Vol.9的牛仔褲特集，就有專題介紹二手牛，例如邊個牌子邊個款式值得買，揀褲時要留意邊個Detail位，當中有不少牌子如SugarCane、Denime、HystericGlamour等，都是今次店舖有入貨的Label。&#13;<br> &#13;<br> 售賣點&#13;<br> Retrostone（23688859）&#13;<br> 尖沙嘴加連威老道23號1樓</p></body></html>