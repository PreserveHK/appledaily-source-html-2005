<html><header><meta charset="utf-8"><title>老父入院病房被偷拍　安仔發火誓追究</title></header><body><h1>老父入院病房被偷拍　安仔發火誓追究</h1><p>許志安的父親上周六因肺炎發燒入院期間，有記者闖入病房偷拍，安仔為此事相當生氣，昨早即由台灣趕返港，表示考慮向有關傳媒採取法律行動。</p><p>許志安的八十五歲高齡父親上周六因發燒入院，日前卻因有記者擅自走進其父病房偷拍，身在台灣拍劇的安仔為此大動肝火，昨早更趕返港探望父親，大批記者聞風湧至醫院。</p><p>幸阿嫂在場</p><p>安仔昨日接受訪問時說：「我爸爸係有肺炎同發燒入咗院，我噚日收到電話，話有記者知道病房密碼鎖嘅密碼入咗病房，唔知佢哋用乜方法知道密碼，我估計佢哋係睇到護士㩒密碼，望吓望吓㩒入去，咁啱我阿嫂同私家看護喺入面，我阿爸就吸緊氧氣瞓緊。&#13;<br> 「阿嫂以為佢哋係我朋友，但對方又問我阿嫂係邊個，後來我阿嫂發現佢胳肋底有點紅色光，喺度閃下閃下，原來係攝錄機嚟嘅，佢哋之後放低卡片走人，阿嫂就將件事話畀我聽，我入行咁耐都未試過咁嬲，有時佢哋點寫我，點講我唔好都算，但如果搞到我阿爸，我覺得我係有責任。」&#13;<br> 安仔謂他未得悉此事時，曾收到記者來電，問他有關父親生病入院的事，當時他只回答是老人病，還感謝對方關心。&#13;<br> 安仔又表示會諮詢律師意見是否該採取法律行動，他說：「我想像唔到個畫面，若果當時我阿嫂同私家看護唔喺度，佢會點對我阿爸？我爸爸有少少心律不正，嚇親就唔好，所以我覺得非常嚴重，我不嬲都以和為貴，但係今次搞到我屋企人，好擔心，呢個係我嘅責任，我好嬲，我會攞錄影帶去諮詢吓，話唔定會採取法律行動。」</p><p>望父親康復</p><p>安仔今日三十八歲生日，他昨日探望父親後，晚上與友人吃飯慶祝，問他生日願望，安仔說：「希望爸爸身體健康，快啲出院。」問到曾傳緋聞的韓小姐（韓紅）有否致電慰問，安仔說：「邊個韓小姐？」得悉指的是韓紅，他即一臉尷尬，邊笑邊揮手離去。&#13;<br> 採訪：卓美娟　攝影：葉君海</p></body></html>