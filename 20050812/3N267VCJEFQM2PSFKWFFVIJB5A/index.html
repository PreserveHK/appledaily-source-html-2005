<html><header><meta charset="utf-8"><title>爆機狂迷：《三國志V》光榮經典曹操劉備孫權鬥上PSP</title></header><body><h1>爆機狂迷：《三國志V》光榮經典曹操劉備孫權鬥上PSP</h1><p>PSP首款中文遊戲&#13;<br>近排PS2喺香港引入幾款中文版遊戲，可見本地玩家亦愈來愈受到遊戲開發者重視！不過講到中文遊戲先驅代表，相信不能不提光榮《三國志》系列，除咗日文外，多代都有推出中文版，唔少人為咗深入研究呢隻Game，倒轉頭去讀番三國歷史，今個星期《三國志V》中文版更走上PSP，各位終於可以隨時隨地進入三國時代。&#13;<br>&#13;<br>記者：許福合</p><p>遊戲資料</p><p>主機：PSP&#13;<br> 類型：策略&#13;<br> 人數：1-8人&#13;<br> 製作廠商：光榮&#13;<br> 售價：$340&#13;<br> &#13;<br> DreamStore（25753285）&#13;<br> 地址：灣仔東方188商場256號舖</p><p>玩《三國志》呢類策略遊戲，相信好多人同筆者一樣，玩落就好似上咗癮一樣，不論要返學定上班，都仍然掛住點樣可以搞好個城，富國強兵！今次《三國志V》PSP版就真正可讓玩家全情投入，出埋中文版更可瞓晒身去玩，難怪雖然非全新作品，仍然係好多PSP玩家指定必買之作。</p><p>讀碟速度爽快</p><p>家用版《三國志V》係PS時代作品，當時已經算係「大食」之作，不過放喺集最新科技於一身嘅PSP之上，就可將原作各種內容到功能完全移植，喜愛此遊戲玩家毋須擔心，定必可玩番原著神髓。&#13;<br> 畫面方面其實都經過調整去遷就PSP所使用嘅16:9屏幕，尤其過場動畫同結局動畫，都經過重新製作，更能發揮PSP超強播放機能，各位玩遊戲時不妨留意去比較一下。筆者試玩前對讀碟速度相當擔心，因為即使PC或PS版，《三國志》系列都以Load得耐出名，而PSP版呢方面就明顯有改善，憑PSP超越PS機能，玩落爽快得多，尤其電腦下指令時，速度比PS快，唔使再呆等電腦動作。</p><p>介面重新設計</p><p>PS手掣同PSP完全唔同，操控略有不同，除咗用十字掣，亦可使用PSP粒「Joystick」操作，都算易上手，而由於畫面尺寸所限，自然唔能夠同電視一樣，放得落咁多指令視窗，所以PSP版就針對性咁改良視窗位置，務求令地圖與各種指令視窗不會重叠，筆者覺得設計相當唔錯，而且操控相當直接，特別適合手提機上使用，舉個例子，當處理內政時，政略地圖同指令視窗會獨立顯示，玩家好容易就可以喺下決定前，於地圖上確認各國勢力，當行軍打仗，就會換上戰場雷達地圖，能輕鬆掌握戰況去調兵遣將。</p><p>7個三國劇情</p><p>《三國志V》一向都係人頭湧湧，去到PSP上都唔失威，將會有超過500名文武官登場，同樣有玩家最愛嘅能力值，可以憑工作來累積經驗，增加特別能力。&#13;<br> 另外，武將要提高帶兵數，亦要不斷戰鬥去「升級」，同PS版一樣，提供咗多個戰鬥陣營，讓玩家去配搭使用，當然仍保留咗筆者至愛嘅單挑模式，可以不費一兵一卒就可以勝出。PSP版由序幕嘅「黃巾之亂」，到孔明死期嘅「星落五丈原」，一共設計咗7個劇情，玩家可身兼8名君主（或者供8人玩，不過要一部機，8個人輪住打），可惜《三國志V》就並無加入PSP嘅無線網絡功能，唔能夠讓多部PSP連線對戰。</p></body></html>