<html><header><meta charset="utf-8"><title>蘭西情報課：辦報求財老施破釜沉舟</title></header><body><h1>蘭西情報課：辦報求財老施破釜沉舟</h1><p>政黨、政團趕住去支持曾蔭權參加行政長官補選，挺曾聲音沸沸揚揚。出名敢言嘅中原集團主席施永青，雖然近排忙於籌備辦報，對於特首競選熱門話題，卻別有一番意見。&#13;<br> 佢認為，準備競選做特首嘅候選人，都未有乜嘢政綱出台，大大聲爭住挺曾嘅人，究竟憑甚麼去挺呢？平時都鍾意評論時事嘅老施，認為政治人物對自己要有政治理念，選民都未清楚政治方向，趕住出嚟挺曾，係一種不負責任嘅行為。&#13;<br> 大發一場政治偉論後，不忘講番生意。施老闆話，搞緊嘅報紙，會走大眾化綜合路線，佢話，之所以辦報，唔係為政治利益，主要動力係睇到有商機。&#13;<br> 坦白講，過去冇辦報經驗嘅施永青，都話今次係破釜沉舟，但當然認為有贏面，先至會去嘗試。雖然自己係地產代理行老闆，但唔會刻意避開監察地產商嘅新聞報道，叫大家放心。</p><p>搞投資移民買蔚藍</p><p>曾幾何時，受到市場高度期許嘅投資移民計劃，隨住樓市勁升，人人炒樓，已經好似冇咩叫座力，不過，原來香港仍然有吸引力，啱啱有個印尼華僑，用咗千三萬買樓，諗住申請投資移民，而物業就係將軍澳蔚藍灣畔。&#13;<br> 各位讀者冇睇錯，將軍澳樓半山豪宅價，竟然真係有二手承接力。&#13;<br> 美記黃少明報料話，蔚藍灣畔三座高層A，HouseOasis單位，一千六百五十五呎，呎價逾七千八，創屋苑新高，亦帶挈舊年十月買入單位嘅炒家，賺咗百四萬。</p><p>長實要員鬥扮鬼扮馬</p><p>長實嘅售樓部要員，除咗要有賣樓呢啲指定專長之外，另外重要有「扮鬼扮馬」嘅專門技能，似乎成為呢間公司嘅文化。&#13;<br> 西貢栢濤灣噚日搞直升機活動，老臣子高級營業經理袁添鴻，都跟足長實文化，以飛機師造型登場。一身機師制服，再加埋頂帽，交足功課。&#13;<br> 袁添鴻重話，近年轉任營業部，獻出好多個第一次，之前賣元朗四季雅苑，係第一次賣樓，噚日就係第一次扮飛機師，首度為樓盤宣傳坐直升機。</p><p>美記員工幻想國際化</p><p>唔經唔覺，美記上市接近十年，今個月八號就係十周年，佢哋會搞遊戲活動宣傳，詳情遲啲就知。&#13;<br> 內部推廣已經展開，包括搞徵文比賽，題目係由員工幻想吓，公司未來十年嘅發展路向，聽講，唔少希望公司能夠向整個亞洲、甚至歐美等地擴充。&#13;<br> 真係唔好睇小一班死撲爛撲搵生意嘅代理，其實潛伏唔少文膽作家，睇吓近排愈嚟愈多代理出書就知。&#13;<br> 十年前嘅美記，分行六十二間，員工七百幾人，今時今日，分行激增至四百幾間，員工超過六千人，可謂香港樓市興衰見證。&#13;<br> 電郵地址：nancy@appledaily.com</p></body></html>