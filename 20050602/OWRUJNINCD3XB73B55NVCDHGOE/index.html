<html><header><meta charset="utf-8"><title>Live8五地同心呼喚20億人救飢民</title></header><body><h1>Live8五地同心呼喚20億人救飢民</h1><p>由音樂人BobGeldof發起、旨在為非洲飢民籌款嘅Live8音樂會，前日喺倫敦開記招宣布詳情。今次Live8音樂會將喺下個月二號喺英國倫敦、美國費城、法國巴黎、德國柏林同意大利羅馬五地舉行，預計全球二十億人可以喺當日同步欣賞。</p><p>感觸落淚</p><p>BobGeldof同艾頓莊（EltonJohn）等人前日喺倫敦一間酒店宣布Live8音樂會詳情，佢哋強調今次演唱會嘅目的係要全球人類關注第三世界國家嘅饑荒問題。前日BobGeldof講到第三世界國家嘅慘況時，話音樂會只係個開始，佢希望透過今次活動，展示全球人類關注飢餓問題嘅決心。其間，艾頓莊一時感觸，竟然響記招上流下男兒淚，一向生活奢華嘅佢唔知係內疚定同情喇！</p><p>眾星力撐</p><p>另外，大會前日重公布演出嘉賓，除咗日前公布咗嘅倫敦陣容外，費城方面有BonJovi、韋史密夫（WillSmith）、P.Diddy；巴黎則由Jamiroquai、AndreaBocelli等獻唱；柏林方面邀請咗LaurynHill、BrianWilson演出；而羅馬方面就有FaithHill同TimMcGraw等。因為預計音樂會反應熱烈，故此所有地區嘅門券將以抽籤形式派發。而當日電視台同網站都會直播，全球約有二十億人可以一齊感受氣氛。&#13;<br> 另外，有指SpiceGirls想透過Live8重組遭拒絕，不過BobGeldof前日話佢哋有機參與：「我今朝同佢哋傾過，情況好樂觀。」</p></body></html>