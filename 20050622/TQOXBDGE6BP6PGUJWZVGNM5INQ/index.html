<html><header><meta charset="utf-8"><title>Macmini孖生外置硬碟</title></header><body><h1>Macmini孖生外置硬碟</h1><p>Macmini可以話呢期當紅產品，唔單止Mac友覺得佢抵買兼設計經典，就連PC嗰邊都開始有機抄佢款！不過以下介紹呢部miniMate，係日本嗰邊擺明抄款之作，不過相似度有成99%！驟眼睇，真係老Mac友都好易誤認佢為Macmini呢！&#13;<br>miniMate其實係一部專為Macmini設計嘅外置式硬碟機，機身同樣使用金屬物料圍邊，再加強化塑膠做機頂，而165.1×165.1×38mm嘅機身尺寸，更可將一部Macmini恰到好處地放置在機頂之上，唔講！重以為係連埋一起㖭！不過更精采處，就係Macmini同miniMate之間重預留有一條細罅隙，留作Macmini作自然散熱之用，想得好周到！</p><p>至於連接方面，只要將機身的Firewire同USB2.0接線同時連上miniMate就可以使用；點解要駁兩條咁多？因為佢同時備有3×Firewire400同4×USB2.0嘅Hubs功能；至於電源方面，為咗硬碟使用時的穩定性，所以唔會經「接駁線」攞電，而改用「獨立牛」，長時間煲機都穩定好多啦！&#13;<br> 至於硬碟容量，分別有400GB（60,780日圓/約$4,320）、250GB（32,080日圓/約$2,280）、160GB（24,180日圓/約$1,720）、80GB（20,780日圓/約$1,477）四個不同選擇，不過價錢都幾厲害吓，買個400GB，真係重貴過買部1.25GHz/40GB版Macmini（$3,900）。miniMate暫時未知香港到貨時間，希望盡快有代理商引入啦！&#13;<br> &#13;<br> 記者：朱崇德</p></body></html>