<html><header><meta charset="utf-8"><title>　　錢納利名畫匯豐藏五百幅 - 李八方</title></header><body><h1>　　錢納利名畫匯豐藏五百幅 - 李八方</h1><p>八方發覺香港真係愈嚟愈有文化，啱啱冇耐前先搞咗幾個畫展，噚日香港歷史博物館又搞一個「東方印象：錢納利繪畫展」。如果大家唔識呢位名畫家，真係唔好去西九龍，而今次呢個畫展中展出嘅一百八十多幅作品，其中有成七十多幅係滙豐借出嚟嘅，差唔多係展品數目嘅一半。&#13;<br> 八方好奇問滙豐中人，點解滙豐有咁多呢位名家嘅畫呢？滙豐嘅答案係，錢納利喺十九世紀因為避債嚟到珠三角地區，重畫咗好多富東方氣息嘅畫，後來俾滙豐喺一九二○年出任主席嘅史提芬睇中，買咗佢好多畫，咁多年來共買咗成五百幅，多到可以自己開畫展！&#13;<br> 滙豐話𠵱家啲畫大部份放喺儲物室，有啲掛咗喺總行。從滙豐嘅投資歷史嚟睇，呢批畫嘅市值應該升咗唔少！&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>