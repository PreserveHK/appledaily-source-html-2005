<html><header><meta charset="utf-8"><title>短線遊：Golf同樂日免費學玩3粒鐘</title></header><body><h1>短線遊：Golf同樂日免費學玩3粒鐘</h1><p>秋高氣爽，玩戶外活動就最啱數。家長話要平平哋、小朋友想多嘢玩、後生仔重話要一站式有埋嘢食，有個俱樂部定期舉行嘅Golf同樂日，就可以一次過滿足大小朋友呢三個願望！&#13;<br>&#13;<br>記者：梁學文　攝影：周旭文&#13;<br>Models：Gigi，Agnes，Ice，Ray，Rick（thegroup）</p><p>一落車，就聽到「乒乒嘭嘭」，聲音係嚟自高爾夫球練習球道。喺咁強嘅聲效吸引下，真係好想嗱嗱聲揀好球桿，衝落球場，霸個好位練開波！又唔使心急喎，呢度有成150條練習球道咁多，一於揀個好位先。</p><p>周日學基本功</p><p>弊！落到練習場先發覺，原來玩Golf並唔係咁易，自己唔係好識打，點算？唔使愁，由𠵱家到2006年3月，呢度逢星期一至五有Golf同樂日，內容包括高爾夫球簡介、教練教打波、練習球道試打，費用全免！只要你跟住行程，肯定對高球有基礎認識。</p><p>有山有水　零舍好景</p><p>響練習球道玩到咁上下，有興趣嘅，可以即時卜場，去真草開波區，體驗吓打Golf嘅難度。新手落草地玩，因為地面唔平，重要顧住平衡身體，又要打得準，真係玩到一頭汗！但係響呢個160萬平方呎嘅場地揮杆、揮汗，一邊欣賞吐露港海岸無敵海景、遙望八仙嶺嘅風光，真爽！</p><p>歡樂屋　設懷舊玩意</p><p>呢度最得意嘅地方，係設有遊樂區同美食區。要數最啱小朋友玩嘅，梗係跳彈床同JoyHouse嘅攤位遊戲。彈呀！彈呀！小朋友可以盡情發揮佢哋嘅精力！喺JoyHouse入面嘅攤位遊戲都係撈金魚、拋吓圈之類，但勝在款式多，贏咗又有禮物收！&#13;<br> 若果精力重未耗盡，不妨去踩單車或者放風箏。呢度近海邊，勁易起風箏，而吹住海風踩單車，涼風送爽，就勁舒服！玩到咁上下，攰攰哋咪去海邊吹吓海風睇日落。</p><p>邊打Golf邊BBQ</p><p>玩到攰攰哋，可以搵職員幫你開爐BBQ。最新嘅BBQ位置就設響練習球道旁邊，可以燒住嘢食邊打Golf，重有瓦遮頭！燒烤係半自助形式，場地提供八十多款燒烤食物；其中最特別係招牌燒乳豬，成隻任你燒，過癮又好味！</p><p>白石俱樂部（26319900）&#13;<br> Golf同樂日：免費（周一至五：2:00pm-5:00pm，須預約。）&#13;<br> Golf收費：PGA教練教授Golf$500/小時，練習球道$50-$70/小時，真草開波區$80-$100/小時&#13;<br> 活動收費：單車$12/小時（$100按金），彈床$20/15分鐘，風箏$30/隻，桌球$50/小時（$50按金）&#13;<br> BBQ收費：每爐開爐費$80，惠顧BBQ滿$500（首張單起計），免開爐費；惠顧滿$600奉送1小時Golf練習場任打。&#13;<br> 地址：新界馬鞍山白石&#13;<br> Golf場營業時間：8:00am-11:00pm&#13;<br> BBQ營業時間11:00am-12:00mn&#13;<br> 交通：在新港城有免費穿梭巴士&#13;<br> 泊車：設免費泊車位&#13;<br> 網頁：www.whiteheadclub.com</p></body></html>