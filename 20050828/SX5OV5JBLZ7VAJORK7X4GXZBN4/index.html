<html><header><meta charset="utf-8"><title>　　李少光唱飲歌交朋友 - 李八方</title></header><body><h1>　　李少光唱飲歌交朋友 - 李八方</h1><p>保安局局長李少光平時個樣好嚴肅，噚日上港台由張笑容主持嘅《清談一點鐘》節目嗰陣，果然笑容滿面，不但點咗首《AmazingGrace》畀被斬傷嘅男童賢仔同受傷警員朱振國，祝願佢哋快啲康復，跟住又播出多年前流行一時嘅電影《監獄風雲》首主題曲《友誼之光》。喺套戲入面，囚犯憑歌寄意，唱出獄中心聲，但原來喺現實生活中，呢首歌係保安局局長返大陸公幹，同內地官員應酬唱K時嘅飲歌。&#13;<br> 佢話唱親呢首歌，內地官員一呼百應齊齊和唱，氣氛不知幾咁熱烈，重因為咁結識到唔少內地朋友。但講到交友之道，李少光話唔會食一兩餐飯就叫朋友，佢好多朋友都係由細玩到大。佢又話，鐵定後年退休，希望多啲時間陪屋企人，因為過去多年工作，冇乜機會陪住仔女成長，成為佢人生一大遺憾。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>