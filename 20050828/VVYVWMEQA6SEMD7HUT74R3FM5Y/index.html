<html><header><meta charset="utf-8"><title>煲碟王：盜獵藏羚羊藏民絕地死鬥</title></header><body><h1>煲碟王：盜獵藏羚羊藏民絕地死鬥</h1><p>有影評人話，拍攝一輯紀錄片，往往要花十年八載時間，才告完成；但係睇一齣紀錄片，就只需要一、兩個鐘時間就夠！除咗證明紀錄片內容夠精練，其實大家所吸收嘅電影「養份」，隨時重厚過一本書！《可可西里》特別之處，係表面上僅用咗四個月拍攝，但內容卻恍如紀錄片般真實，等你唔使登上海拔5,000米嘅高原，一樣了解到可可西里呢個地方！	&#13;<br>&#13;<br>記者：陳國輝</p><p>Profile</p><p>片名：《可可西里》&#13;<br> 發行：年代&#13;<br> 導演：陸川&#13;<br> 主演：多布杰、張磊、元亮、馬占林、趙雪瑩&#13;<br> 片長：90分鐘</p><p>青藏高原實地拍攝</p><p>可可西里──藏語入面，意思係「美麗的少女」咁解。故事講述呢一片屬於青藏高原嘅動物保育區，突然受到一班盜獵者進行藏羚羊血腥大屠殺！喺幾年間，藏羚羊數目由一百萬銳減至一萬隻都唔夠！喺93年，由藏民組織而成嘅武裝巡山隊，開始以打擊盜獵者為目標；可悲嘅係，苦苦鬥爭下，唔單止愈嚟愈多人犧性；同時，亦愈嚟愈多人透過販賣藏羚羊皮毛而變得富有。</p><p>寫實苦況逐一追擊</p><p>國內攝製隊遠赴青藏高原之一—可可西里，除咗拍攝90年代巡山隊員點樣追擊盜獵分子之外，又將當地嘅特殊天氣及地理環境，以細緻、寫實嘅手法演繹，就算大家未去過，甚至未聽過可可西里，但係睇咗之後，都會有明確了解。最大難題必屬高山氣候，可可西里平均海拔5,000米，莫講普通人，就算藏族人，只要唔停咁跑，過一陣就會患上「高山綜合症」，因腦水腫或肺水腫致死；至於高原「陷阱」，例如浮沙、突然狂風暴雪等，劇情裏面亦有交足功課。</p><p>信仰生存只擇其一</p><p>有人因為信仰，獲得精采嘅生命；亦有人因為信仰呢兩個字，搞到日日冇飯開，重要賠上性命！《可》片入面講緊嘅藏族佛教，就係後者。藏人深信，保護自然同生命，係每個人嘅責任，佢哋唔容許有殺生行為，何況係面臨絕種嘅藏羚羊？不過，喺拯救生命嘅同時，亦傷害緊自己；藏人組成嘅巡山隊為追擊盜獵者，不惜喺缺糧、暴雪環境下，仍繼續追捕，結果8名巡山隊員，每個人嘅下場都非常悲慘。唔通要咁犧牲先叫做轟烈？</p><p>天葬儀式睇足全程</p><p>藏族好重視人死後嘅儀式，大家聽得最多嘅「天葬」，即源於西藏！《可》片裏面，開頭同結尾均出現過「天葬」片段，而且儀式程序部份，例如藏憎替死者念經、禿鷹啄食屍肉等場面，都描述得頗為細緻。不過，取出內臟、削肉剝皮等令人睇完惡心嘅畫面，劇情入面就冇刻意交代，只係輕輕帶過就算！「天葬」相比起香港傳統嘅火葬儀式，程序明顯繁複得多；或者可以解釋，除咗文化差異之外，藏族人對信仰嗰種堅定不移嘅精神，亦係該片最值得大家一睇嘅原因。</p></body></html>