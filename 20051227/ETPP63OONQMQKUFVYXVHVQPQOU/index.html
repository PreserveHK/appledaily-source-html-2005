<html><header><meta charset="utf-8"><title>數碼影音：玩Wi-Fi遙控影相樓上Cafe狂冧Waitress</title></header><body><h1>數碼影音：玩Wi-Fi遙控影相樓上Cafe狂冧Waitress</h1><p>消閒級DC花招奇多，玩卡片、玩的骰，真係好方便！但講到最In，應該係內置無線傳輸功能；CanonIXY系列一向以型見稱，今次更首度加入Wi-Fi，用嚟掟相、印相之餘，更成為追女武器！經常到樓上Cafe歎Tea嘅Carey，就憑藉呢項功能，成功認識咗一位靚Waitress。想知佢點樣玩盡呢項分唇？即睇！&#13;<br>&#13;<br>記者：陳國輝&#13;<br>攝影：楊錦文&#13;<br>Model：Rachel、Carey&#13;<br>鳴謝：X'sCafe（23844338）</p><p>早在Canon之前，其實Nikon已率先推出旗下首部消閒級Wi-FiDC，包括同級機500萬像素P1，以及更高嘅800萬像素P2。今次CanonIXYDIGITALWIRELESS亦採用最普遍嘅802.11bWi-Fi制式，傳輸範圍可達30米，最適合喺Cafe、圖書館或公園等場合使用。</p><p>喪𠝹Waitress三部曲</p><p>究竟DC溝Wi-Fi有乜好玩？今次，記者就專誠搵咗位經常蒲樓上Cafe嘅Carey，由佢親身試玩呢部IXYDIGITALWIRELESS，並講解點樣利用Wi-Fi喪𠝹Waitress！</p><p>Step1遙遠控制玩偷拍</p><p>平時膽小小，但心思縝密嘅Carey，自認曾經用手機識過女仔，但原來用DC都一樣得，真係未諗過！呢部機最強之處，係可以利用Wi-Fi連接Notebook，再安裝跟機《RemoteShooting》軟件，就可以喺電腦遙控DC影相、拍片！Carey利用呢個分唇，已經靜靜雞拍底Waitress－－Rachel嘅生活照，佢重好怕羞話：「大家唔識，冇理由擺明車馬搵人影相！」</p><p>Step2即影即Print相示好</p><p>影咗咁多相，梗係唔會齋抄落Notebook睇咁悶！現時支援PictBridge嘅DC，就算唔使經電腦直接印相，但礙於USB接線問題，拎出街玩始終唔方便。Carey利用Wi-Fi以及附送嘅WirelessPrintAdapterWA-1，連接落一部PictBridge打印機（CP600），只要影完相㩒機身上嘅快捷鍵，就會即刻列印，又快又唔使經電腦！使用時，Carey略嫌DC個2"芒太細，揀相較難，不過即場無線打印，真係追女都HiTech啲！</p><p>Step3Send相落電腦傳情</p><p>到下一步，當然係想辦法同Rachel製造多啲話題啦！剛剛與人成為好友，Carey就扮晒專家教Rachel玩呢項Wi-Fi功能，更抵死嘅係，佢重幫Rachel裝埋套附送嘅Wi-Fi軟件，一方面既可於影完相後，直接將幅相掟去對方部Notebook；另一方面，佢又教識Rachel點樣用相關軟件Edit照片，真係又幫到人又幫到自己喎！</p><p>DC過DC溝唔埋！</p><p>新返嘅IXYDIGITALWIRELESS內置有Wi-Fi功能，好多人都順理成章地，以為買兩部IXYDIGITALWIRELESS，就可以兩部機互掟相！不過記者在測試時發現，原來此機內置的Wi-Fi只備有「發出訊號」功能，至於「接收訊號」方面則完全不能！即係就算你買兩部同款機，一樣係溝通唔到！</p><p>Profile</p><p>有效像素：530萬&#13;<br> 感光元件：CCD&#13;<br> 光學變焦：3×（35mm-105mm）&#13;<br> 光圈範圍：F/2.8-4.9&#13;<br> 對焦能力：9點對焦、中間對焦&#13;<br> 液晶屏幕：2"TFTLCD&#13;<br> 儲存媒體：SD卡&#13;<br> ISO感光值：50/100/200/400&#13;<br> 體積：99×55.4×21.7mm&#13;<br> 重量：130g&#13;<br> &#13;<br> PROSOURCE（27297222）　&#13;<br> 深水埗黃金中心地下G18號舖</p></body></html>