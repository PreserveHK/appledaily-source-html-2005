<html><header><meta charset="utf-8"><title>《Glamour》選迷人女性<br>靚太泰莉豔名冠英倫</title></header><body><h1>《Glamour》選迷人女性<br>靚太泰莉豔名冠英倫</h1><p>人氣美國電視劇集《靚太唔易做》嘅女主角泰莉夏卓爾（TeriHatcher）近日人氣強勁，前日佢喺倫敦舉行嘅「年度迷人女性大獎」中連奪「全年最佳美國女演員」同「編輯特別大獎」，成為全場焦點。</p><p>「既性感又風趣」</p><p>每年一度嘅「年度迷人女性大獎」係由英國女性雜誌《Glamour》主辦，現年四十歲嘅泰莉夏卓爾前日以一襲低胸長裙性感赴會，佢除咗憑《靚太唔易做》獲得「全年最佳美國女演員」外，重捧走埋「編輯特別大獎」，成為大贏家。雜誌編輯話：「攞得『編輯特別大獎』嘅藝人要夠性感、有趣同吸引人，重要成為全球現象，泰莉就實至名歸啦！」</p><p>唯一男士得獎</p><p>其他獎項方面，「全年最佳英國個人歌手」就由NatashaBedingfield奪得，RachelStevens就攞咗「年度AmorAmor女士大獎」，奧運金牌田徑選手賀姆絲（KellyHolmes）就奪得「年度女運動員」獎，而獲得「年度男士」嘅美國男歌手Usher就成為全晚唯一有獎攞嘅男士。至於擔任頒獎嘉賓嘅威爾斯女歌手CharlotteChurch同前SpiceGirls成員GeriHalliwell亦以性感打扮現身。雖然Geri嘅個人大碟《Passion》銷情慘淡，但冇影響佢當日到頒獎禮嘅心情。&#13;<br> 圖片：美聯社</p></body></html>