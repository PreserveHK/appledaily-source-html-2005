<html><header><meta charset="utf-8"><title>浪漫無聊 - 谷德昭</title></header><body><h1>浪漫無聊 - 谷德昭</h1><p>北美洲的夏天實在很適合我，陽光灑在身上像暖氈，㷫㷫哋，辣辣哋，但由於濕度低兼涼風送爽，故此一代大汗男如我也一天廿四小時冰肌無汗，就算真係曬太陽曬到滾滾哋，只需打開水龍頭，用冰涼的清泉洗把面，即刻有點赤赤哋地醒神，不過咁樣做得多會令皮膚乾燥，晚上臨瞓前記緊塗點雪花膏。&#13;<br>記得蔡瀾先生曾說過在西班牙時看見當地人曬太陽，陽光移位，人便跟着移位，但懶得大幅度移動，寧願待太陽再移位時再跟着移一點，悠閒到出汁。溫哥華的黃昏，即晚上八時左右，陽光照射到的地方仍是暖洋洋，但只要在簷篷下，陽光偶爾接觸不到便會有涼意，稍起點風，甚至會令人打個哆嗦，於是我便在街上玩追蹤太陽的遊戲，陽光跑到哪裏，我便跑到哪裏，天與地之間只有我，中間沒有任何人工阻隔，盡情地吸收天地精華，走來躲去玩足一個鐘頭，你說我無聊，放假本就為了能夠盡情無聊，能無無聊聊地無聊一番，一生一樂也。&#13;<br>在溫哥華，若是不太熟地頭，別懶浪漫地帶女伴到沙灘看日落，雖然夕陽已在水平線上不遠處，但大大話話睇足半個鐘頭個太陽都重未收工，莫講話冇太陽眼鏡，就算有戴，咁樣盯住太陽半個鐘都會眼盲或青光眼，重有嘅就係本來諗住懶浪漫幾分鐘，點知企足半個鐘，冇乜嘢講之餘重開始有啲凍㖭，浪漫地無聊但也無聊地浪漫。</p></body></html>