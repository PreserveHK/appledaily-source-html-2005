<html><header><meta charset="utf-8"><title>　　煲呔送禮畀珊珊 - 李八方</title></header><body><h1>　　煲呔送禮畀珊珊 - 李八方</h1><p>煲呔呢排可謂愛心爆棚，先係向遇襲小童賢仔送上圖畫書，算係小小心意，希望佢卧病期間都可以有啲書仔解吓悶。&#13;<br> 到咗噚日，煲呔又向啱啱生咗個囡囡嘅奧運滑浪風帆金牌得主李麗珊，送上一套嬰兒用品，同時又送上一張卡仔，上面寫住「theartofbeingaparentissleepingwhilethebabyisn'tlooking」，大意係話為人父母嘅藝術，就係當BB仔閤埋眼瞓覺時，你哋就好爭取時間休息喇。&#13;<br> 八方就覺得，為官之道都係咁啫，當無風無浪之際，就要爭取時間唞唞，以免第日俾人昅住時，連周旋嘅精力都冇埋，到時就好易俾人打殘喇。&#13;<br> 煲呔上個禮拜差不多日日都蒲頭，連食魚都call齊三司十一局，邊個有空都務請出席，結果邊個冇嚟？咪係詩姐姐、肥平、馬仔、孫公、葉局長同鬍鬚仔，應該大部份人不在港啩，否則點敢違命？&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>