<html><header><meta charset="utf-8"><title>專業心重　婚期待定<br>李玟騷十卡鑽戒宣布訂婚</title></header><body><h1>專業心重　婚期待定<br>李玟騷十卡鑽戒宣布訂婚</h1><p>李玟前晚與男友Bruce結伴往中環出席派對，她戴了一枚巨型十卡方鑽戒指，經追問下她透露是三月時Bruce在加拿大向她求婚送上的禮物。李玟表示事業心強，加上仍要履行唱片合約，故兩人決定先訂婚。</p><p>李玟（Coco）及男友Bruce、黃佩霞和樂基兒等，前晚往中環國際金融中心RedBar出席「芝華士純美華麗派對」，Coco與Bruce表現煙韌，她說：「今晚（即前晚）喺Bruce間bar搞party，幾忙都要嚟。」</p><p>「事業放喺第一位」</p><p>記者見Coco戴了一枚約十卡重的巨型方鑽戒指，問她是否Bruce送給她的定情信物？Coco即大方說：「係呀，我哋訂咗婚啦，三月我同Bruce去加拿大玩，有朝食完早餐，佢突然拎隻戒指出嚟，微微跪低向我求婚。我當然好感動，但係我事業心重，仍然將事業放喺第一位，同唱片公司重有合約，所以決定同Bruce先訂婚。」&#13;<br> Bruce如何打動芳心？Coco說：「佢好遷就我，人又浪漫，我影新唱片封面時都戴住（戒指）。」&#13;<br> 此外，黃佩霞透露由於未婚夫要往美國參加越野賽，所以兩人婚期會再順延，她說：「我希望喺結婚前，大家都盡量畀對方做自己鍾意做嘅事。我未婚夫前嗰排練習時扭親腰，佢幾醒呀，識自己搵雲南白藥嚟搽。」</p><p>黃佩霞黐實未婚夫</p><p>黃佩霞表示因要陪未婚夫往美國，所以父親節不會在港，屆時女兒會交由生父Cosmo照顧，黃佩霞說：「佢（Cosmo）都唔知幾想我走啦。」	採訪：JessicaNgan&#13;<br> 攝影：RickyChan</p></body></html>