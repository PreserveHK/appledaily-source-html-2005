<html><header><meta charset="utf-8"><title>城市脈搏1：<br>《下妻》駕到！旺角Loli俾人狂昅</title></header><body><h1>城市脈搏1：<br>《下妻》駕到！旺角Loli俾人狂昅</h1><p>今個六月，全港Lolita空群出動熱爆街頭、姊妹花狂車Loli衫生意做唔切、喱士娃娃裙全面攻入女人街！全因一套未上映先Hit爆的日片《下妻物語》，主角深田恭子狂晒39套Loli服，誓將香港Lolita風潮推到摸頂位。呢套戲今個星期四（6月9日）正式上畫，你有冇興趣齊齊投入她們的法國「洛可可」華麗年代？&#13;<br>&#13;<br>記者：馬慶武&#13;<br>攝影：伍慶泉、楊錦文</p><p>高潮一：車衫車到冇得瞓</p><p>專賣Lolita衫的Spider開業年半，因為全部衫都係自家設計親手縫製，唔似其他舖頭交畀大陸廠大量生產，而且客人重可以指定款式，甚至漫畫裏面的款都得，深得港產Lolita女歡迎。老闆Natalie妹妹同Queenie家姐話，由於《下妻物語》即將上映加上傳媒勁煲，令這股暗湧已久的Lolita熱潮Hit上加Hit：「呢排晚晚收工都狂做衫，晚晚都只瞓得3、4個鐘。近呢一、兩個月平均每個周末都賣到接近20套，忙到街都冇出好耐喇！」&#13;<br> Queenie重話以前一向都係熟客幫襯，𠵱家就多咗好多新加入Lolita行列的女仔，後生啲讀緊書的就多數買可愛行先的SweetLolita衫，成熟少少的OL會買Gothic衫去宴會，因為搶鏡得嚟又夠高貴。咦？咁計吓計吓，你哋成個月營業額咪隨時過10萬？&#13;<br> &#13;<br> 售賣點：Spider（旺角瓊華中心130號舖/27409366）</p><p>Lolita的華美衣櫥</p><p>高潮二：發現港產Loli男</p><p>人辦一：女友強迫我變身&#13;<br> 陪Loli女友睇完《下妻》首映的Alex話：「我覺得Lolita裝都好靚，女友迫我襯番佢，所以成套衫都係佢幫我做嘅。其實我都覺得OK，都唔算誇張嘅，好彩……唔係唔係，可惜我平時返工唔可以着啫。」（女友企響隔籬，唔敢講真話！）</p><p>人辦二：24小時瞓覺都要着&#13;<br> 寶寶係中日混血兒，愛上LolitaLook3年，全屋都係Lolita衫（只得一件士啤便服），買件睡衣都要自己加喱士改裝，連去葬禮都係全黑Lolita服！佢話上年已經喺日本睇咗《下妻物語》，好好笑喎！</p><p>人辦三：誘惑家姐變Loli&#13;<br> Natalie以前玩開Cosplay，為自製靚衫沉迷到去製衣業訓練局讀時裝設計，3年前更全情投入Lolita懷抱！家姐Queenie正係受妹妹感染，最後齊齊開舖整靚衫，十足十戲裏面的桃子（深田恭子飾）變身Lolita製衣專家。</p><p>高潮三：女人街Loli貨殺到</p><p>Queenie同Natalie推介各Lolita妹想買平靚正的全套「補強」裝備，不妨殺落女人街同花園街。不過近期花街、女街的檔主亦都自發性向Lolita裝埋手，潮人愛蒲的出口店「美芝」喺牛仔褲、古着堆中就突兀地有兩套Lolita衫賣，另外頭飾檔、帽檔、手袋檔亦加入大量喱士製品，不得不讚呢兩條街的檔主，果然走在潮流尖端（拮手嗰隻）！</p><p>即Check女記潮貨！</p><p>專業Lolita指南&#13;<br>&#13;<br>必入Lolita天書</p><p>Queenie話呢本《Gothic&amp;LolitaBible》係Lolita恩物，裏面有好多日本新款Lolita衫介紹。信和日本書店有售，隔三兩個月出一本，每本約售$100。</p><p>冬裝也Loli&#13;<br></p><p>Lolita夏天點着大家都知，但冬天咁凍點算呢？Natalie就話一樣有冬季Lolita裝，類似相中呢類絨布大褸就最保暖，佢哋冬天都會做嚟賣。</p><p>後記：Lolita男友唔易做</p><p>做咗咁多Lolita報道，真係三尖八角、老虎擔上山食幾日的Lolita妹都見過，當中Queenie同Natalie係最靚兩位。訪問中更得知Natalie男友為佢變身Loli男，着到魔術師咁出街，睇怕想搵個Lolita女友，都要投入Lolita世界！噢！我都要做番件Loli衫先！</p></body></html>