<html><header><meta charset="utf-8"><title>粗大膠太陽鏡要半遮面</title></header><body><h1>粗大膠太陽鏡要半遮面</h1><p>熬過了兩個多星期半晴半雨的日子，太陽伯伯終於肯蒲頭。即又是小背心、涼鞋出動的時候，當然咪數漏一副太陽鏡。今季潮流依然玩懷舊，60年代風格，粗大到半遮面的粗大膠框鏡備受力捧，各品牌強勢推出，亦循例有潮流指標陳慧琳、Twins示範，今個夏天，一副大膠框傍身，成季通行。&#13;<br>&#13;<br>記者：招佩珊&#13;<br>攝影：梁細權、黃子偉&#13;<br>模特兒：TracyB@CalCarries&#13;<br>服裝提供：naked（23127713）、LIBRE</p><p>60's懷舊超配漸變鏡</p><p>今年復古潮依然大行其道，In過又Out過的烏蠅超、粗臂膠框款式又再度回歸，當中以遮了大半塊面的超大型鏡面最熱，女星如Kelly、Joey同Twins等都是示範人辦，戴親超都有咁大得咁大，60年代的懷舊超款必選大圓、大方或蝴蝶形的大膠框，顏色自然係同樣懷舊的茶啡色或漸變色。復古得來，今季新超好亦鬼咁七十年代咁玩Glam玩閃石，面框或鏡臂都鑲有閃石。</p><p>粗膠臂玩Detail</p><p>復古大膠框是今季首選，而流行多年的粗臂膠框，亦搞搞新意思大玩Details，Dior、YSL、Burberry大牌子外，連MandarinaDuck都有推出，鏡框顏色是橙紅、粉紅、粉藍等，實行先「色」奪人。粗臂膠框的特色是鏡臂有Pattern，好似Dior向來不浮誇誓不罷休，就以鑲閃石、壓花高調展示Logo品牌，YSL同Burberry就在鉸位加塊Logo金屬片，有Detail但唔覺花巧，襟興好多。</p><p>懷舊經典揀Ray-Ban淚鏡</p><p>講到眼鏡復古潮，當然少不得上闊下窄的飛行員鏡，當中Ray-Ban的淚滴形款式更加是經典標記。發展至今，淚滴形太陽鏡依然長青又易Carry，在經典的墨綠或深灰色鏡片外，亦有不少變奏版，諸如今季熱門的茶啡色或漸變色鏡片，少了分硬朗感覺，更適合潮女戴上。</p><p>女星熱戴懷舊大膠框</p><p>衫你毋須要參考明星着法，事關唔係人人都有5呎9身高加豐厚身家，但黑超佢哋肯定係專家。你見明星夜晚冒住仆死都要戴就知。</p><p>售賣點</p><p>（a）Visual（23680338）尖沙嘴北京道53-63號國都大廈地下B舖&#13;<br> &#13;<br> （b）Vogue（23665306）尖沙嘴利時商場311號舖&#13;<br> &#13;<br> （c）LIBRE（25236880）中環安蘭街4-6號地下&#13;<br> &#13;<br> （d）愛視美（23755618）佐敦彌敦道221A號同昌商業中心地下&#13;<br> &#13;<br> （e）穎通（查詢：27962668）&#13;<br> &#13;<br> （f）尊貴視力（28822948）銅鑼灣蘭芳道1號&#13;<br> &#13;<br> （g）星光眼鏡（25777556）銅鑼灣怡和街1號</p></body></html>