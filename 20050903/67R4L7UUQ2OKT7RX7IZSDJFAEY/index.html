<html><header><meta charset="utf-8"><title>　　徐立之唔執輸晒成績 - 李八方</title></header><body><h1>　　徐立之唔執輸晒成績 - 李八方</h1><p>中大前日舉行完開學日後，噚日又輪到香港大學喇！港大除咗有校長徐立之出席外，重特別邀請咗校友、立法會主席范徐麗泰嚟分享吓當年嘅校園生活。&#13;<br> 范太返到母校當堂變得年輕，同喺立法會開會個樣完全唔同，佢重鼓勵啲同學多啲參加課外活動，可以學習吓人際關係，睇怕都係肺腑之言。&#13;<br> 徐校長唔知係咪見中大前日晒完成績，港大都唔想執輸，佢喺開學禮度講，佢哋都收咗二百五十名嚟自北大、清華嘅內地尖子喎。本地生都好威，同年度十二個會考10A生，五個入咗港大；三十四個9A生中，佢哋就收咗十九個！&#13;<br> 究竟中大定港大收得多尖子？真係佢哋先知喇。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>