<html><header><meta charset="utf-8"><title>數碼影音：全球首部16：9CCD數碼相機拉闊視角</title></header><body><h1>數碼影音：全球首部16：9CCD數碼相機拉闊視角</h1><p>講到16:9闊屏幕，好多人都會諗到Plasma同LCDTV等一類AV產品，不過今次竟然同數碼相機都扯得上關係，事關Panasonic日前公布咗3部全新數碼相機，除咗繼續保留防震MEGAO.I.S.光學影像穩定系統、LEICA鏡頭及VenusEnginePLUS影像處理器外，LX1更突破性採用16:9CCD拍攝，影出嚟效果就更Wide，更具氣勢。&#13;<br>記者：許福合&#13;<br>攝影：伍慶泉&#13;<br>Panasonic（28330955）</p><p>今次推出數碼相機有FX9、LX1同FZ30，當中要數最突破當然係可大玩16:9拍攝嘅LX1；行16:9CCD唔單止係Panasonic嘅首次，而且亦從未有廠商咁別出心裁為一部DC整一粒16:9嘅CCD咁有諗頭！此外FZ30就繼續走專家路線，功能最Pro，想買Prosumer機者留意！另外提提大家，如果想試勻Panasonic三部新機有幾強有幾好玩，今、明兩天旺角新世紀廣場一樓星際廳有個試玩會，放晒喺度任試任影，絕對必去！</p><p>LX1原汁原味影景一流</p><p>LX1之所以能夠拍攝16:9相片，佢並非採用一般DC嘅「剪裁」方式，而係直接內置可紀錄16:9畫面嘅CCD，相片由拍攝一刻開始就已經係闊畫面內容，咁就更加原汁原味啦！&#13;<br> &#13;<br> 而為咗拍攝廣角畫面，亦配合28mm廣角鏡頭，相片角度之Wide，非一般DC可比，用來拍攝風景照片就最為一流！不過可能有用家會問，曬相效果會點？原來現時拎LX1去一般曬相舖沖曬，相片上下會留有白邊，而代理就表示，已經有沖曬店將會引入16:9數碼相片沖曬服務，而日本方面亦會有能打印16:9相片嘅噴墨打印機推出，可預計16:9拍攝將會成為DC界新潮流！&#13;<br> &#13;<br> LX1嘅16:9拍攝並非強迫性，鏡頭上就有掣可隨時轉換為3:2或4:3等傳統相片大小，相片解像度更係薄身相機之最嘅800萬像素，使用LEICA鏡除咗夠Wide外，重有埋4倍光學變焦，不過出奇地鏡頭開機後唔算太突出，可見技術方面有所進步！講到機背設計，都係現時大路嘅2.5"芒，最特別之處係設有Joystick，唔係用來打機，而係作為操控光圈、快門同對焦，鍾意手動拍攝嘅玩家就最方便。雖然LX1唔係Prosumer級相機，不過仍然有Panasonic至出名嘅MEGAO.I.S防震系統，相片特別實淨！</p><p>Profile</p><p>感光元件：800萬像素CCD&#13;<br> 變焦：4倍光學、5倍數碼&#13;<br> 記憶卡：SD/MMC&#13;<br> LCD：2.5"&#13;<br> ISO：80/100/200/400&#13;<br> 電源：專用鋰電池&#13;<br> 體積：106×56×26mm&#13;<br> 重量：220g</p><p>FX9輕薄DC防震新貴</p><p>Panasonic新一輯電視廣告係由林嘉欣同羅仲謙擔綱，去澳門玩SkyJump邊跳邊影相，主題都係大賣相機防震功能；咁激嘅玩法當然相機愈輕便愈好，所以就由3部新機中至迷你嘅FX9出馬。&#13;<br> FX9除具備防震功能，賣相都好討人歡心，機身勁迷你，重有4種顏色可以選擇，包括有銀、灰、黑同紫紅，筆者心水推介紫紅色，夠特別！FX9規格亦屬超班，具備600萬像素，3倍光學變焦，加埋數碼變焦可達到4.1倍；機身雖迷你，但機背仍容得下一個2.5"大芒，操作以自動模式為主，亦設有14個場景拍攝模式，玩Snapshot或外遊拍攝，都屬上上之選。&#13;<br> &#13;<br> Profile：600萬像素、3倍光學變焦、2.5"芒、SD/MMC卡</p><p>FZ3012倍變焦手動重炮</p><p>要玩得Pro嘅玩家，對FZ30會最感興趣，淨係睇個樣都夠晒台型，從外形到體積，都與單鏡相機相近，而操作上亦模仿單鏡機，當中以手動式變焦環最得人歡心，操作上特別方便，配合FZ30嘅大炮鏡頭，具備12倍光學變焦，用家就可以慢慢微調，取個靚景！&#13;<br> 叫得Pro機，當然有齊各項手動同自動模式，所以機頂設有模式轉盤，轉換非常方便，機背嘅2"芒可揭起使用，雖然只能上下90度調校，不過都叫好過無。FZ30當然不缺少防震功能，同樣採用MEGAO.I.S系統，對拍攝遠景時幫助更大，扭到盡影相都唔使用腳架拍攝，最為實用。&#13;<br> &#13;<br> Profile：800萬像素、12倍光學變焦、2"芒、SD/MMC卡</p></body></html>