<html><header><meta charset="utf-8"><title>　　貫徹始終忍 - 李八方</title></header><body><h1>　　貫徹始終忍 - 李八方</h1><p>政協副主席老董噚日應邀參加抗戰勝利六十周年活動。等候開幕期間，老董同中聯辦主任高祀仁傾到雞啄唔斷，原來係講老董去咗邊度旅行，高主任就問佢美國同日本天氣點，有冇落雨？反而老董冇乜同詩姐、肥平及李少光幾個舊夥計講嘢。&#13;<br> 煲呔曾呢排成日踩董，又話過去七年日子「惶恐」，又話以後「施政絕不拖延」，唔可以「有令不行」，暗寸老董議而不決、決而不行嘅作風，搞到老董嘅朋友鄔維庸忍唔住𡁻煲呔道德水平差。不過老董都好忍得，噚日啲記者個個問佢，煲呔咁踩你嘅管治係咪唔公平？佢係咪道德水平差？老董都唔出聲。老董以前成日唔答問題，𠵱家落咗台都係咁，呢方面老董真係貫徹始終。黎樹雄攝&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>