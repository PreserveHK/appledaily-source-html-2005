<html><header><meta charset="utf-8"><title>701收料站：文傳有強者撐腰</title></header><body><h1>701收料站：文傳有強者撐腰</h1><p>經紀陳早排話文化傳信（343）有搞作，隻股停牌近兩個星期，今日復牌。文傳除公布落實以1500萬美元收購1間美國公司持有的微型處理器技術同資產外，並發行3億元可換股債券。&#13;<br> 經紀陳話，雖然話就話批債券只係盡力配售，並無包銷，但江湖傳聞已經有大戶認晒頭，所以應該唔會有問題。&#13;<br> 家陣市況淡靜，大型新股如神華（1088）都話反應麻麻，民生銀行更傳可能押後，二三線股莫講話要集資幾億元，就算幾千萬元都唔容易，如果冇大隻佬背後撐腰，根本唔會搞得成。最值得留意係文傳呢批債券，換股價0.60元，比起停牌前收市價0.34元，有溢價76％咁多，認真耐人尋味，不妨注視事態發展。&#13;<br> 另外，中富控股（1191）公布供股認購不足，包銷商要上身後，股價連升兩日，昨日最高見3.8仙，收3.6仙，升9％。經紀陳話，中富股份即將併股5合1，而傳統智慧教落，通常股份併股之後都例跌，小心！&#13;<br> 慕容小初</p></body></html>