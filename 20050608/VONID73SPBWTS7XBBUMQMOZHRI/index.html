<html><header><meta charset="utf-8"><title>　　婦權運動之母上周與世長辭 - 李八方</title></header><body><h1>　　婦權運動之母上周與世長辭 - 李八方</h1><p>香港婦權運動之母李曹秀羣（圖）上星期仙遊，享年九十六。喺香港婦女史上嘅地位，李曹秀羣絕對不下於鄧蓮如同陳方安生，李夫人係香港首位女太平紳士、首位女市政局議員，兼首位女立法局議員，咁重未算威。李曹秀羣喺一九七一年倡議立法局修訂婚姻法，實行一夫一妻制，廢除立妾蓄婢嘅封建制度。&#13;<br> 李曹秀羣嘅家人聽日喺香港殯儀館為李太設靈，後日喺禮頓道中華基督教會公理堂舉行安息禮拜。&#13;<br> 李夫人嘅丈夫李樹培係養和醫院創辦人之一，養和醫院嘅聲明提到，李夫人係出生於福建廈門嘅望族，畢業於上海滬江大學，一九三八年創立中國婦女會，從事過抗戰後方救援工作，戰後創辦家庭計劃指導會，一九六九年獲香港大學頒授榮譽法學博士學位。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>