<html><header><meta charset="utf-8"><title>　　柯清輝處女交易俾人笑 - 李八方</title></header><body><h1>　　柯清輝處女交易俾人笑 - 李八方</h1><p>噚日恒隆地產同十九家銀行簽銀團貸款，恒隆主席陳啟宗係番書仔，既鍾意談政治，又鍾意講笑，喺簽署儀式上就妙語連珠，逐家銀行多謝兼大讚特讚外，又攞恒生銀行副董事長柯清輝嚟開玩笑。&#13;<br> 話說代表恒生出席簽署儀式嘅柯清輝致辭時話，第一次代表恒生出席銀團簽署，非常榮幸。點知陳啟宗隨即話：「原來呢個係你嘅virgindeal（處女交易）。」隨即引來哄堂大笑。&#13;<br> 陳啟宗又話，雖然在座嘅銀行借錢畀恒隆使，但各大銀行絕對唔係恒隆嘅波士，真正嘅波士其實係恒隆嘅咁多位股東。佢又話恒隆會努力賺錢，一方面用嚟還錢畀銀行，更重要係派息畀股東，若然重有剩，就當花紅分畀各位同事囉。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>