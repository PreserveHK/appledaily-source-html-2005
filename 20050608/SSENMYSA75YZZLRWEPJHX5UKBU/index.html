<html><header><meta charset="utf-8"><title>華仔做餌智退辣妹團<br>杜汶澤娶田蕊妮臨門慳八萬</title></header><body><h1>華仔做餌智退辣妹團<br>杜汶澤娶田蕊妮臨門慳八萬</h1><p>杜汶澤與女友田蕊妮結束六年愛情長跑，昨日註冊結婚及擺喜酒，為對抗由吳君如等組成的狠辣姊妹團，新郎哥特別出動劉德華色誘眾姊妹，結果成功將開門利是由九萬九千九百九十九減至一萬九千九百九十九元。</p><p>杜汶澤與拍拖六年的女友田蕊妮昨日終於拉埋天窗，二人假尖沙嘴洲際酒店註冊結婚，晚上則筵開五十席。由於姊妹團成員包括吳君如、黃伊汶、車婉婉、應采兒、樂基兒和Cookies的Kary均屬狠辣一族，故新郎哥亦不示弱，出動令姊妹團暈大浪的秘密武器劉德華，以及余文樂、黃秋生、譚耀文、導演王晶和麥兆輝等，以《無間道》戥穿石作狙擊。</p><p>嫌利是少&#13;<br>「阿澤個袋有十萬」</p><p>昨日早上十時許，阿澤乘坐勞斯萊斯花車抵達酒店，他與一眾兄弟在新娘房內經過跳蓮步舞、跳石春路、試酒味及玩甩牌等嚴峻考驗後，終以一萬九千九百九十九元開門利是，順利迎娶田蕊妮過門。事後吳君如說：「阿澤個袋有十萬蚊，班姊妹團好失敗，一萬九千九百九十九就開門，田蕊妮阿媽好笑，話呢個價錢重唔𦧲飯應。」&#13;<br> 下午一對新人到男家位於加多利山的寓所進行斟茶儀式，其後再折返酒店泳池邊註冊，當進行宣誓儀式時，戴上阿澤贈送、重三卡半方形鑽戒的田蕊妮感動落淚，哭了整整兩分鐘，其間她與阿澤三度接吻。&#13;<br> 一對新人在四時舉行切蛋糕儀式後，阿澤才透露早上接新娘經過，他說：「今朝要過四關，你係估都估唔到，跳蓮步舞最快嗰個係王晶呀；第二樣係華仔孭我跳石春路，跳咗十幾下；第三樣係搵樂基兒整定四杯酒，係甜、酸、苦、辣，我要蒙住眼試味，所以飲咗好多酒。」講到最後一關阿澤即笑說：「第四關係甩牌，佢哋整副粒骰咁細嘅牌，甩牌時我對住麥兆輝副眼鏡從反光睇係乜牌，成班姊妹冇人識穿我！」&#13;<br> 提到邀請華仔做戥穿石，杜汶澤說：「係一早約好咗，華仔話唔好公布住，畀大家驚喜，呢個係秘密武器。」問會否擔心被華仔搶鏡，阿澤笑說：「班姊妹團好狼死㗎，搵華仔出嚟引佢哋，果然一見華仔就話九千九百九十九開門利是得啦，我準備畀錢時，至更正話要九萬九千九百九十九，大家爭持後，結果一萬九千九百九十九成交。」阿澤接新娘期間每做錯一件事即被罰一千元，連計開門利是合共花約十萬，而整個婚禮及擺酒則估計花費過百萬。</p><p>拒提往事&#13;<br>「結婚係個新階段」</p><p>昨日有報道踢爆阿澤曾結婚的往事，指他曾辜負前妻，對此他不作回應，阿澤說：「今日結婚係一個新階段，今日開始學識點樣負責任。」今日三十三歲生日的阿澤昨晚設宴時被樂仔取笑「預咗死」，樂仔稱：「我都會幫佢頂酒，五十圍一人一杯都死啦。」楊千嬅與舊愛鄭中基昨晚前後腳出席阿澤婚宴，羅家英、馮德倫與余安安等大批賓客亦到賀，吳君如笑新郎要守住塊田，曾華倩則稱：「如果唔係畀人『耕』咗呀。」&#13;<br> 採訪：何永寧、卓美娟&#13;<br> 攝影：葉君海</p></body></html>