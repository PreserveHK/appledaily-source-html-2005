<html><header><meta charset="utf-8"><title>蘭西情報課：廠家買辦變業主租客親上親</title></header><body><h1>蘭西情報課：廠家買辦變業主租客親上親</h1><p>米飯班主梗係要高度重視同照顧，但冇乜人會好似呢間公司咁，買咗客仔租緊嘅寫字樓，等佢唔怕迫遷。&#13;<br> 屋之島商業部董事梁寶儀話，一家電子廠以近九百六十萬，買入尖沙嘴中港中心十七樓，呎價五千零五十，收緊呎租十一個半，估計約滿後可升至十六蚊，回報三厘八。&#13;<br> 呢層寫字樓嘅租客，係幫間電子廠訂貨嘅外資公司，租咗四五年，九月約滿，𠵱家睇怕都唔使擔心要搬走。呢個電子廠嘅米飯班主，租用中港中心成十年，認真長情，屋仔透過佢介紹，識到呢間電子廠，做咗幾單中港中心買賣。&#13;<br> 梁寶儀話，呢間電子廠，舊年七月以呎價三千三，買入中港中心二樓，三千呎，用嚟做貨辦房。一個月後買埋十三樓，見客用，呎價三千九，全層千九呎，有九龍公園景㖭。&#13;<br> 今年二月，可以作食肆嘅二樓，俾商舖投資者睇中，以千六萬買咗，間電子廠唔使七個月，賺近六百萬，幾日內就決定用八百五十幾萬，購入十四樓收租，今個月再買埋十七樓。&#13;<br> 中港中心喺港威大廈第一座對面，唔算就腳，但因電子廠老細不時要返內地，行去中港城搭船好方便。</p><p>老闆送奇杯代理開單快</p><p>美記慶祝上市十周年，有連串活動。上周搞「奪寶奇杯」，原定送三百套瓷杯畀最快開單員工，唔使五日已超額，現加碼三百。&#13;<br> 另外，設計十周年版「黃金戰衣」風褸，兩袖繡上旗下十一間公司嘅Logo，如美聯物業、美聯工商舖、香港置業、經絡按揭同EVI教育亞洲等。聽講，呢個係主席黃建業嘅構思。今日記招，會見到全體管理層齊齊着住呢件風褸嘅場面。&#13;<br> 過去兩年，代理行賺到盤滿缽滿，睇嚟，黃主席搞慶祝會，肯定零舍開心。</p><p>內購指引達成共識</p><p>地產建設商會噚日開會，俾記者撞正，執委會副主席梁志堅話，唔係傾內購指引。蘭西打探到，係內務會議，內購指引都有傾兩句。&#13;<br> 噚日出席嘅發展商冇上周咁多，但仍有啲大孖沙。&#13;<br> 就內購指引，聽聞原來上次嗰個會，已有初步共識，除咗之前嗰四條指引，重會加多幾條，令成套指引更完整，好似價單咁，傾向早一日派發。不過，由於成套指引未整理好，又未得到所有會員同意，重要開多一兩次會，等大家覺得冇乜大問題，先至交畀政府，到時或者可以公布。</p><p>勾地失敗價宜公布</p><p>新勾地表公布後，到𠵱家都未見有地皮勾出，市場人士又高調要求恢復定期賣地。&#13;<br> 中原測量行高級聯席董事張競達，喺公司嘅六月號市場評析中重申，建議政府引入定期拍賣土地嘅同時，又應該盡快加強透明度，方法係喺唔公開勾地者嘅情況下，定期公布不成功嘅勾地出價，等其他發展商第二日提出申請時，會出一個更高嘅價錢，直到成功勾出地皮為止。&#13;<br> 張競達話，咁樣其實已有投標嘅功能，市場人士唔使再猜測政府係咪托樓市，因為公道自在人心。&#13;<br> 電郵地址：nancy@appledaily.com</p></body></html>