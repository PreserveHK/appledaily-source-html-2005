<html><header><meta charset="utf-8"><title>住家菜︰香港遊下廚日誌炸鴨卷脆而不膩</title></header><body><h1>住家菜︰香港遊下廚日誌炸鴨卷脆而不膩</h1><p>David和Bev由美國坐郵輪，先到澳洲後到香港旅遊，Bev對中國菜情有獨鍾，嚟到香港知道可以報名學煮中國菜，二話不說就和老公齊齊報名。一班學員喺廚房雞手鴨腳學煮嘢食，頻呼開心又過癮！&#13;<br>&#13;<br>記者：李湘虹　攝影：伍慶泉&#13;<br>示範：中華廚藝學院教導員陸煒師傅&#13;<br>地址：香港薄扶林道145號薄扶林訓練中心綜合大樓6樓&#13;<br>電話：25382229</p><p>學煮中國菜最難忘</p><p>香港到處都是高樓大廈，夜景更令人難忘。不過令我和老公David最開心的，就是學曉烹調兩道中國菜。</p><p>炸鴨卷脆卜卜</p><p>第一道菜叫千禧炸鴨卷，咬落口卜卜脆，但就一啲都唔油膩。秘訣係卷內的材料全部都先煮熟，只將薄薄的威化紙炸脆。船友Jane試做時，差啲俾油彈到㖭！</p><p>船友最想學拋鑊</p><p>另一個船友Linda，佢屋企都有一個中式鑊。見廚師拋鑊好有型，即刻嚷着要學，結果搞到一屋煙！</p><p>千禧炸鴨卷&#13;<br>自製價：$30/4人份量&#13;<br>自製時間：半小時</p><p>用咩料&#13;<br> 燒鴨肉粒	120克&#13;<br> 川冬菜粒、甘笋粒、蘆笋粒	各60克&#13;<br> 薑茸、葱花	各10克&#13;<br> 雞湯	40毫升&#13;<br> 生粉	10克&#13;<br> 威化紙	8張&#13;<br> 麵包糠	40克&#13;<br> 雞蛋	2隻&#13;<br> &#13;<br> 調味料&#13;<br> 紹酒	20毫升&#13;<br> 甜麵醬	10克&#13;<br> 鹽、砂糖、麻油	少許&#13;<br> &#13;<br> &#13;<br> 好易做</p><p>1.把冬菜、甘笋、蘆笋汆水備用。爆香薑、葱，倒入鴨肉、甘笋、蘆笋及冬菜兜炒，加雞湯、調味料略煮，埋芡備用。</p><p>2.把炒好的材料放在半摺的威化紙橫邊上，對摺後捲成約3吋乘1吋的長條狀。</p><p>3.起油鑊至七成油溫，熄火。把包好的鴨卷沾滿蛋液，滾上麵包糠後放入預熱的油鑊中，再開火炸至金黃色即成。</p><p>小貼士：&#13;<br> 1.威化紙易穿，可於放料前蘸生粉，生粉吸水可防穿孔散開。&#13;<br> 2.炸鴨卷必須先預熱油溫，熄火下料再開火炸至金黃，油溫太高或太久取出會變燶。</p><p>魚香蝦球&#13;<br>自製價：$70/4人份量&#13;<br>自製時間：45分鐘</p><p>用咩料&#13;<br> 中蝦/大蝦	250克&#13;<br> 薑粒、蒜粒	各7克&#13;<br> 中芹粒	10克&#13;<br> 泡椒茸、葱花	少許&#13;<br> 雞湯	120毫升&#13;<br> 酒釀	8克&#13;<br> 豆瓣	15克&#13;<br> &#13;<br> 醃料&#13;<br> 鹽、生粉	1克&#13;<br> 蛋白	1隻&#13;<br> &#13;<br> 調味料&#13;<br> 鹽、砂糖	適量&#13;<br> 紹酒、醋	15毫升&#13;<br> 麻油、辣油	10毫升&#13;<br> &#13;<br> &#13;<br> 好易做</p><p>1.先把蝦去腸，用鹽、生粉洗淨，晾乾水。</p><p>2.用醃料把蝦醃勻，起油鑊拖熟蝦球。</p><p>3.另炒香薑、蒜、豆瓣、泡椒、中芹和酒釀，加入雞湯，再下蝦球、鹽、砂糖、紹酒，最後埋芡，收汁後加入麻油、辣油、醋、葱花即成。</p><p>小貼士：&#13;<br> 蝦落油鑊前先晾乾水，一來易上粉，二來防止出水變嚡口；最好用毛巾包着蝦把水完全索乾。</p></body></html>