<html><header><meta charset="utf-8"><title>首部200萬像素3G機<br>SX813勁玩2倍光學變焦</title></header><body><h1>首部200萬像素3G機<br>SX813勁玩2倍光學變焦</h1><p>真係好耐都未試過咁「萬眾期待」，首先水貨未解鎖版現身先達，跟住全城就為咗「解Lock」而疲於奔命，最後終於由SmarTone行貨出場，講緊嘅就係SHARP出品嘅SX813（日本版稱Vodafone902SH），用上同廠AQUOSLCDTV級數嘅SVCGSilicon螢幕，已經睇到人流口水，再加埋200萬像素鏡頭，以及2倍光學變焦，直情可以改名叫「3G數碼相機」！&#13;<br>&#13;<br>記者、攝影：劉耀祥&#13;<br>ImageGirl：Samantha</p><p>Profile</p><p>制式：WCDMA、GSM900/1800/1900MHz三頻&#13;<br> 顯示器：26萬色/320×240像素/2.4吋&#13;<br> 外鏡頭：200萬像素　內鏡頭：30萬像素&#13;<br> 記憶體：13MB、SD記憶卡&#13;<br> 功能：藍芽、紅外線、TVOut、GPRS、64和弦、MP3播放&#13;<br> 備用時間：187小時&#13;<br> 通話時間：80分鐘（視像）/180分鐘（語音）&#13;<br> 體積：102×50×26mm&#13;<br> 重量：149g&#13;<br> 查詢：28802688（SmarTone）&#13;<br> &#13;<br> SHARP同SmarTone已經係老拍檔，今次SmarTone披甲上3G戰場，老拍檔當然唔會袖手旁觀，順理成章將日本版Vodafone902SH3G機，獨家交畀SmarTone，就連型號都改埋叫SX813！既然講到明獨家，所以SX813都學埋V902SH嘅「絕招」，就係加入SIMLock，除咗SmarToneSIM卡之外，其他2G網絡商、甚至3G網絡商都「不受歡迎」。不過，SmarTone亦提供解Lock服務，代價就係再畀$500，貴唔貴就見仁見智！</p><p>影相感覺似DC</p><p>年多前，SHARPGX32係第一部登陸香港嘅百萬像素手機；今日，SX813乃首部具有200萬像素鏡頭之3G手機。貴為眾人焦點嘅200像素鏡頭，更具有2倍光學變焦，所以鏡頭面積亦都比一般手機鏡頭大，鏡頭下方亦有七色閃燈，除咗可以做埋閃光燈之外，更可作為來電閃燈，不過火力就只係一般，叫做聊勝於無！操作時畫面會有對焦點之外，鏡頭更會「縮一縮」，極有正宗相機Feel！由於SX813採用扭擰芒設計，所以機側有快門掣及變焦掣，打橫部機扮足DC影相！除咗機背200萬像素鏡頭之外，機內亦設有30萬像素鏡頭，方便用家玩視像會議。&#13;<br> SX813亦支援SD記憶卡，最大更可支援1GB，幾多張200萬像素相片都唔係問題。不過儲相時間就較為耐，一張200萬像素相片約莫需時10秒。而且藍芽及紅外線亦都支援資料傳送，唔係淨係駁Handsfree咁悶。</p><p>行貨登場水貨企硬？</p><p>其實早在3月頭，SX813嘅水貨版Vodafone嘅902SH已經喺香港出現，當中以日本版最多，分別有已解鎖版及未解鎖版。但係就算行貨SX813推出，水貨機價錢亦繼續企硬，究竟點解？&#13;<br> $4,800（未解鎖）&#13;<br> $6,800（已解鎖）</p><p>阿樂（手機店店員）：其實行貨貨源少係最大原因，好多人去SmarTone出機都出唔到，造成水貨機價錢可以繼續企硬，相信都要過多個星期，水貨機價先會回落！</p><p>鄭先生（手機店店員）：雖然已解鎖版機價比行貨重貴，不過行貨派貨唔多，又要畀$500解鎖費，兼且短期之內街邊舖都未有人可以解鎖，所以一樣都有人會搵水貨機。</p><p>AQUOS級數螢幕</p><p>SX813可謂周身刀張張利，唔單止鏡頭靚，螢幕亦夠勁！採用「家傳戶曉」CGSilicon，尺寸達2.4吋，但係此CGSilicon非以往之品種，乃係具有ASV（AdvancedSuperView）技術之CGSilicon，而ASV就係由SHARP至耍家之AQUOSLCDTV移植過嚟，所以令到SX813螢幕可視角度達到160度，差唔多打平部機都睇得到！雖然官方稱「新芒」比一般CGSilicon更清晰及細微，不過唔知係咪已經俾GX32嘅CGSilicon「縱壞對眼」，所以感覺上分別不大。而SX813另一賣點就係有GSX遊戲引擎，提供更強3D遊戲，SmarTone即場更以太空射擊Game示範，雖然幾流暢，不過就嫌畫面太簡單。&#13;<br> 而SX813亦支援影片及MP3播放，但係最好玩嘅，就要數「QRCode」程式，可以將文字或小圖案，經過鏡頭化成「四方碼」，如要解讀「四方碼」，亦都係用鏡頭對住「四方碼」影一影，就可以轉換成資料，非常好玩！</p><p>出機Plan睇真啲</p><p>SX813淨機價要成$5,980，若果一次過畀的確幾肉赤，所以SmarTone亦「按照慣例」推出合約價，總共有六個月費計劃，理所當然愈貴Plan，機價會愈平，不過最奇怪嘅，就係用愈貴嘅Plan，簽約期就愈長，最長更為期兩年，有心出機就記得睇清楚！</p><p>晒冷！200萬像素手機</p><p>200萬像素鏡頭已經成為手機最新戰場，機款亦開始愈來愈多，若果唔係一定需要3G手機，只求影張靚相，一般2.5G制式手機已經綽綽有餘！</p><p>SHARPTM200自動對焦</p><p>同樣出自SHARP手筆，自動對焦200萬像素鏡頭，規格上與SX813差唔多，目前只有水貨，亦唔支援中文！&#13;<br> 規格：GSM三頻、26萬色內芒、64和弦、200萬像素鏡頭、SD卡&#13;<br> 售價：$4,280</p><p>NECN840微距拍攝</p><p>外形一貫NEC機種風格，200萬像素鏡頭質素唔錯，兼且可以玩微距，再加埋聽歌拍片，功能上都算幾齊全。&#13;<br> 規格：GSM四頻、26萬色內芒、64和弦、200萬像素鏡頭、mini-SD卡&#13;<br> 售價：$3,980</p><p>三菱M900富士鏡頭</p><p>採用富士SuperCCD技術，谷上200萬像素，內外顯示器都用上26萬色，睇相一流，不過影人就一定要用外芒。&#13;<br> 規格：GSM雙頻、雙26萬色芒、64和弦、200萬像素SuperCCD鏡頭、mini-SD卡&#13;<br> 售價：$3,180&#13;<br> &#13;<br> 查詢：27872282（全新世界）</p></body></html>