<html><header><meta charset="utf-8"><title>短線遊：波波球射住射住海上浮遊免濕身</title></header><body><h1>短線遊：波波球射住射住海上浮遊免濕身</h1><p>暑假尾，大家都把握時機，約埋班Friend去游靚水、曬太陽。不過，熱門沙灘例必人逼人，大小遊艇就Book滿晒……其實唔使左度右度，有個地方可以一次過玩齊激Fun水上活動、釣大魚、食私房菜，可以話係動靜皆宜，不論一個人或一家大細都咁啱玩！&#13;<br>記者：盧家蕙　&#13;<br>攝影：周旭文&#13;<br>Models：ShanShan&amp;Natile（TheGroup）</p><p>呢度多多活動，論吸引，一定係色彩爆燈嘅巨型波波球！佢直徑6呎長，內櫳都有5呎，當你捐咗入去，真係瞓又得，坐又得！隔住個透明波響水上盪盪吓，唔使濕身都感覺逍遙；睇住陽光射入嚟，真係好似響太空漫遊咁逍遙！不過玩還玩，小心太得意忘形，瞓到跌落水都重懵盛盛！</p><p>細路仔揸私家車</p><p>至於啱細路玩嘅，就非水上滑梯同水上砵砵車莫屬，前者可以畀細路響浮吓浮吓嘅大玩具上面擒嚟擒去，好玩又考定力；後者雖然只係得意水泡一個，但就畀到細路響水上自由行嘅感覺，打橫退後都咁爽（每個售$35）！玩到攰攰哋，幾個Friend可以一齊走上巨型浮床上飲吓嘢，甚</p><p>專人教路釣兩尾</p><p>玩飽曬夠之後，會唔會想靜靜哋，釣番兩尾魚？大可以響更衣室沖走身上鹹水，就去魚排釣魚。呢度觀景開揚，令人心曠神怡，但係唔想曬到成嚿炭嘅，可以選擇響上蓋區垂釣！唔好以為響魚排釣魚就好Easy呀，若果唔熟嘅，不妨搵職員指導，佢哋都VeryNice！</p><p>東龍島釣大魚&#13;<br> （35800008）&#13;<br> 地址：東龍洲&#13;<br> 購票處：香港筲箕灣興民街68號海天廣場地下2號舖（西灣河地鐵B出口）&#13;<br> 網址：www.hkeasyfishing.com&#13;<br> 水上活動入場費：$20，波波球或Fire或香蕉船租賃費$100/30分鐘，巨型浮床及水上滑梯免費。&#13;<br> 釣魚全日入場費：成人$88，小童（11歲或以下）或長者$48&#13;<br> 營業時間：	水上活動9:00am-5:00pm&#13;<br> 釣魚周一、二、四9:00am-5:30pm，&#13;<br> 周五、六、日9:00am-10:00pm，&#13;<br> 周五、六設通宵夜釣服務，&#13;<br> 星期三休息（公眾假期除外）&#13;<br> 交通：西灣河公眾碼頭有接駁艇，釣魚免船費，只玩水上活動收$28船費。&#13;<br> 備註：組團或包場收費另議</p><p>歎住微風食海鮮</p><p>玩咗成日，都係時候祭五臟廟！呢度有兩間私房菜，一個人就可以散叫海鮮餐或BBQ；如果係一大家大細，揀海鮮套餐就比較抵食。套餐材料主要嚟自泰國及東南亞一帶，菜式包括蒜茸元貝、蒸鮮蝦、大海斑等，６餸１湯送荷葉香飯，每位$168，４位起。海鮮鮮甜味美，食完重有老火靚湯滋潤吓。&#13;<br> 想食得熱鬧啲，盆菜都幾得！食物有自家燒脆豬肉、生扣荔甫芋、扣鴨掌燜北菇等，風味十足。成班Friend一齊左摷右摷，幾盞；每位$138，8位起。</p><p>無火BBQ肉汁鮮美</p><p>講到啱細路同後生仔女心水，首選BBQ！呢度由專人炮製無火燒烤，客人唔會食到成身炭味；加上4頭爐火力夠，食物熟透後依然保留肉汁，當職員將一碟碟BBQ送到埋位時，發覺味道比炭燒更惹味。食到咁上下，可以入去室內涼吓冷氣，再唔係，玩吓啤牌都重得。</p><p>小白屋&#13;<br> （35800008）&#13;<br> 地址：東龍島藍堂中&#13;<br> 備註：須預訂。設包場服務，10至30人，每位$200起。</p></body></html>