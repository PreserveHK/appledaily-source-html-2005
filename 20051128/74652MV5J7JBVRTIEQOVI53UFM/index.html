<html><header><meta charset="utf-8"><title>北京直擊Nokia新機Show&#13;<br>N92手機變電視</title></header><body><h1>北京直擊Nokia新機Show&#13;<br>N92手機變電視</h1><p>返到屋企，你係咪習慣咗第一時間就扭開電視？呢種咁乏味嘅生活模式，好快就會由手機改寫！日前（25號），Nokia喺北京舉辦咗命名為OurMobileLife2006嘅手機預覽發布會，「新機」當然唔少得，但最令人期待，就係NSeries其中一員──N92！特別之處係佢具備4:3標準電視屏幕，並內置專為手機而開發嘅DVB-H數碼電視廣播技術，唔止係一部流動電視機咁簡單，重可以任選節目嚟睇，勁過癮！&#13;<br>&#13;<br>記者、攝影：陳國輝</p><p>今次盛會可以用「機海」嚟形容，較突出者除咗N92及N80兩款，重有走摺機路線嘅N71。諾記更一口氣展示咗三款E系新機，包括E60、E61及E70；另外，重有玩音樂主題嘅3250以及為大中華而設嘅6708，淨係未喺香港發布過嘅型號，已達八款之多！雖然，當中分為娛樂、商務等唔同類型，但今次全屬中階或以上機款，功能之強，絕對令玩家期待！就連CEOJormaOllila都親自由芬蘭飛嚟北京撐場，就知Nokia對今次發布會幾咁重視！</p><p>N92&#13;<br>4:3屏幕睇電視</p><p>簡單啲講，其實DVB-H係一種手機專用嘅數碼電視廣播技術，用嗰時需要配合網絡以及內容節目供應商，可實時或重溫電視節目，預計香港最快06年中推出。N92平時係一部摺機，當機身揭起之後，屏幕可以扭轉，即變成一部座枱式迷你電視！配備2.8"QVGA大屏幕，支援1,600萬色，更特別嘅係採用4:3電視屏幕規格，擺明用嚟當電視咁睇！Keypad五方向掣可操作手機嘅同時，重能夠用嚟控制電視播放、停止以及揀選節目之用，加上機背配備咗一對Hi-Fi立體聲喇叭，音色重幾靚，可以作為流動電視機，行街或搭車嗰陣消磨吓時間，絕對適合不過！&#13;<br> 配合呢項數碼電視技術，N92還支援3G制式以及WLAN技術，兩者都能提供數據下載服務，無論睇RealMedia、MPEG4以及3GPP影片播放，或者上網瀏覽網頁，都能感受到高速嘅寬頻樂趣。另外，N92除咗係一部迷你流動電視，重可扭屏變身成200萬像素DV，應付一般拍攝或錄影完全無問題。</p><p>N92Profile&#13;<br> 制式：WCDMA/GSM三頻&#13;<br> 體積：107.4×58.2×24.8mm&#13;<br> 重量：191g&#13;<br> 屏幕：2.8"1,600萬色&#13;<br> 通話時間：240分鐘&#13;<br> 備用時間：336小時&#13;<br> 主要功能：DVB-H數碼電視廣播技術、200萬像素鏡頭、4:3標準電視屏幕、WLAN、四合一多媒體鍵</p><p>N80&#13;<br>支援UPnP遙控數碼家電</p><p>採用滑趟式機身設計嘅N80，雖然外形同N70有啲相似，略欠突破，但係強勁嘅功能搭夠，佢屬於第一款支援UPnP連接技術嘅手機。所謂「UPnP」就係應用於手機或PC嘅無線連接技術，由Nokia、SAMSUNG以及Microsoft等共同開發，特點在於毋須經過設定，就可以即時連接家中任何一件UPnP數碼電器，並能直接利用手機操作，功能勁過一個全能遙控器！&#13;<br> 同時，N80更內置300萬像素鏡頭，可拍攝高達2,048×1,536解像度嘅相片，配合埋Printer一齊用嘅話，咁就隨時都可以印張高質素靚相啦！除咗300萬像素鏡頭，N80與N92及N71一樣，機身配備咗四合一多媒體鍵，㩒入去之後就會見到MusicPlayer、Web、VisualRadio以及Gallery四個選項，只需要直接㩒方向掣就可操作有關功能，聽歌、上網、睇相都更方便快捷！</p><p>N80Profile&#13;<br> 制式：WCDMA/GSM四頻&#13;<br> 體積：95.4×50×23.4mm&#13;<br> 重量：134g&#13;<br> 屏幕：26萬色&#13;<br> 通話時間：180分鐘&#13;<br> 備用時間：193小時&#13;<br> 主要功能：UPnP連接技術、300萬像素鏡頭、WLAN、四合一多媒體鍵、音樂播放器、藍芽</p><p>玩盡上網．聽歌．手寫</p><p>如果話Nokia喺06年會主攻中階機嘅話，應該無人反對。同場重有另一款NSeries手機N71供傳媒試玩；另外，喺較早前已公布嘅幾款型號，亦同時以「真身」訪京！</p><p>N71新增MiniMap</p><p>MiniMap其實係由S60第三代平台進化而成，上網嗰陣，就可利用呢種新增技術，將網頁儲存並縮細，再瀏覽嗰陣就可以逐頁逐頁咁睇，成本電子書咁，夠晒整齊！&#13;<br> &#13;<br> Profile：WCDMA/GSM三頻、26萬色彩芒、200萬像素鏡頭、MiniMap、MiniSD卡&#13;<br> 推出日期：06年第一季</p><p>3250扭擰聽歌</p><p>其直立式機身底部，唔單止具備快速音樂播放鍵，原來重可以扭轉90度嚟影相，甚至扭轉270度變扭計骰，勁有創意！主攻音樂嘅3250，內置10MB記憶體及兼容最高1GBmicroSD卡，長途旅行都夠晒聽！&#13;<br> &#13;<br> Profile：GSM三頻、26萬色彩芒、200萬像素鏡頭、扭擰鏡頭及音樂掣&#13;<br> 推出日期：06年第一季</p><p>6708玩UIQ手寫輸入</p><p>特別為大中華玩家而設計嘅手機，採用中英文手寫輸入操作，最特別係行《Symbian》作業系統UIQ平台。內置《Quickoffice》、《Pushmail》以及《MSNMessenger》等，係一款實用之作！&#13;<br> &#13;<br> Profile：GSM三頻、6萬5千色彩芒、130萬像素鏡頭、高達2GMiniSD卡&#13;<br> &#13;<br> 推出日期：06年第一季</p><p>E系為商界人士訂做</p><p>三款E系雖然同樣支援3G及WLAN，但功能卻各走極端。E60機身較細，但不設鏡頭，針對實用為主；E61加入BlackBerry功能及收發E-mail，對經常Check電郵嘅人士最有用；而E70就內置200萬像素鏡頭，以娛樂為主。&#13;<br> &#13;<br> 推出日期：06年第一季</p><p>現場花絮</p></body></html>