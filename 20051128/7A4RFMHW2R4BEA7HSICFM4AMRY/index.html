<html><header><meta charset="utf-8"><title>特殊性廣告 - 陳也</title></header><body><h1>特殊性廣告 - 陳也</h1><p>有錢真爽，忽然發神經，生日生仔以至生粒瘡都可以心血來潮，在報章大賣廣告，整色整水，順便表態，支持特首的五號報告書。既然有錢冇碇使，闊佬富翁想醉翁之意，替曾蔭權面上貼金，大可以事無大小，初一十五，月頭月尾，生辰死忌，驚蟄重陽，照辦煮碗，賣行全版廣告。&#13;<br>生日廣告，已經珠玉在前，但凡八十四歲以下（有幾多個老婆都無拘）的港澳同胞，一律可以拿舊報紙翻炒。&#13;<br>死忌麻煩些，暫時未見有錢佬在訃告中力挺政改方案。訃聞通常比較八股，格式太樣辦，很難引起注意，賣了廣告等於無賣（令人想起以前有個男裝底褲廣告說：唔着X，不如唔好着），所以一定要破格出位，全版廣告內，最棹忌口水多過茶。言簡意賅，乾脆向曾特首交心，嚥下最後一口氣前晒命：「死都撐你！」，這是何等傳神直接，震撼人心。死撐，是後現代政治中最忠烈的形式，雖然在H5N1陰影下，相信特首辦公室的精英不會誤會你死撐的是飯蓋，影射老細是死雞！&#13;<br>意頭這回事，中國人甚講究，白事低調為宜，那末，結婚大喜，點都應該拉五號報告落叠，公告天下，我愛魚，更愛熊掌，愛唐裝，又愛煲呔。Ido，Oh，我的No.5。喔，未來阿嫂不是排第五，甚至懷疑你收埋四個二奶，但為了支持政改，擁護基本法，志在四方的你，點會介意。&#13;<br>紅白二事用晒來過橋後，還未夠喉的有錢佬，報紙廣告大概已經滿足不到你的特殊性需要了，請搵擦鞋友幫手，或者對住胡、曾兩位的大頭相，自己搞掂。</p></body></html>