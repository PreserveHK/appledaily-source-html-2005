<html><header><meta charset="utf-8"><title>精明消費：溫暖一叮鬆馳熊熱爆</title></header><body><h1>精明消費：溫暖一叮鬆馳熊熱爆</h1><p>喺即將來臨、凍冰冰嘅冬天裏，攬住乜嘢最舒服？係爹哋媽咪、定係男/女朋友？現實中，唔可能兩個人成日攬埋一齊取暖，想無時無刻都暖笠笠，Cute到震嘅保暖公仔就可以隨時隨地給你無限溫暖，除咗傳統暖水袋同暖蛋外，重有一「叮」即熱暖袋，冬天都唔使怕啦！	&#13;<br>&#13;<br>記者：鄺天樂　攝影：何家亮　Model：Brecky@Salvador</p><p>一叮毛公仔今季最熱</p><p>RilaKKuma鬆弛熊&#13;<br> 暖水袋年年都有，但講到今季既新又環保，就有「叮一叮」嘅公仔暖袋。來自日本嘅RilaKKuma，中文名叫「鬆弛熊」，全因佢軟綿綿夠晒舒服，將內藏的袋裝液體放入微波爐「叮一叮」，佢就會變得暖笠笠俾你攬住暖足3個鐘；夏天又可將袋裝液體放入冰箱，變成涼浸浸。呢隻冬暖夏涼嘅熊仔，真係可以令你「鬆弛」（Relax）晒噃！</p><p>圓碌碌維尼&#13;<br> 同樣都係叮叮一族的維尼，圓碌碌成塊曲奇餅咁，「叮」暖咗可以Keep住兩、三個鐘頭暖，個樣咁得意，攬住佢嚟瞓覺份外甜。&#13;<br> 售價：$165（d）</p><p>天然榖粒暖袋&#13;<br> 袋鼠同斑馬內藏天然榖粒，可放入微波爐「叮」熱，方便又環保。白色袋鼠仔重可以脫離母體，拎出嚟玩。&#13;<br> 售價：袋鼠$198、斑馬$188（c）</p><p>傳統暖水袋公仔隔膠味</p><p>熊仔暖水袋&#13;<br> 每個冬天，小記媽咪都會準備個暖水袋俾我攬住瞓覺。被窩暖暖哋，真係會較容易入夢。不過傳統暖水袋都以塑膠做原料，聞住膠味瞓都幾難頂。好彩𠵱家有毛公仔套住，好攬之餘重可以隔咗陣膠味，一舉兩得。&#13;<br> 售價：$338（c）</p><p>藥丸形暖水袋&#13;<br> 一眾紅透半邊天的迪士尼公仔，齊齊變成粒藥丸，暖水袋於「藥丸袋」內，慢慢散發熱力暖透你全身。除咗有Mickey同Minnie外，重有唐老鴨、高飛狗同小熊維尼等，花多眼亂，揀都有排揀。&#13;<br> 售價：各$119（h）</p><p>叉腰薯蛋頭&#13;<br> 《反斗奇兵》除咗有胡迪同巴斯光年外，千祈唔好漏咗盞鬼又抵死嘅薯蛋頭。今次佢好搞鬼咁叉住條腰俾你攬，扮晒有性格！&#13;<br> 售價：$120（f）</p><p>麥嘜麥兜孖住暖&#13;<br> 冬天來臨，麥嘜同麥兜兩隻肥豬亦唔執輸，加入暖水袋行列，今次推出McmugSoNice同McdullSoWarm，重着住BB衫、啜起奶嘴扮晒BB仔，絕對能夠引發女士們的母性，抱住佢哋返屋企。&#13;<br> 售價：麥嘜$148（12月15日起發售/b）</p><p>田野狂奔&#13;<br> 像真度高嘅小斑馬同綿羊仔暖水袋，四腳爬爬好似喺草原上奔跑，攬住佢入夢，都咪話唔盞。黑白間斑馬醒目得來夠晒Cool，綿羊仔一身軟綿綿，好攬又得意。&#13;<br> 售價：各$198（c）</p><p>暖暖手枕</p><p>發熱滑鼠墊&#13;<br> 天氣凍要開工重墊住冰冰凍嘅滑鼠墊，慘！但有你鍾意嘅卡通公仔，一邊發熱、一邊墊住你做嘢，Warm一點，做嘢都做快啲！&#13;<br> 售價：唐老鴨、高飛狗各$69（g）、三眼仔$69（h）</p><p>可冷可熱手枕&#13;<br> 鬆弛熊手枕內藏袋裝液體，加熱變暖，放入冰箱又可以成冷手墊。冷熱兩用，「叮」熱取暖，冷敷可舒緩肌肉痛。&#13;<br> 售價：$129（a）</p><p>多用途暖手包</p><p>小肥肥一族&#13;<br> 有齊白雪雪嘅姆明、刁蠻任性嘅阿美同有型嘅史力奇掛頸暖包，有全身及大頭兩款俾你揀。除咗可以袋暖包外，冬天過後更可作電話袋、散紙包等用途，一物多用。&#13;<br> 售價：大頭款$125，全身款$95（f）</p><p>香味小袋子&#13;<br> 絲絨質地的聖誕Feel掛頸暖袋，隨袋附送暖包及薰衣草香味包，暖得來又香噴噴。聖誕節帶出街暖笠笠，重可以當飾物用。&#13;<br> 售價：$58（c）</p><p>萬用暖手包&#13;<br> Sanrio女生至愛的四大天皇暖手包，拉鏈設計除咗方便更換暖包外，更可作散紙包或雜物袋之用。&#13;<br> 售價：HelloKitty、U.SA.HA.HA、cinnamoroll暖手包$39（e），Melody暖手包$39.9（g）</p><p>售賣點：</p><p>（a）Mr.Character（31651631）旺角新之城2樓212號舖　&#13;<br> （b）春田花花幼稚園（28915211）灣仔活道24號&#13;<br> （c）city'super（25062888）銅鑼灣時代廣場B1地庫&#13;<br> （d）ViViJapan102（31136084）旺角新之城1樓102號舖　&#13;<br> （e）寶麗碧精品店（23962974）旺角新之城2樓218號舖&#13;<br> （f）VIVI（21368178）旺角潮流特區1樓122號舖&#13;<br> （g）ELLA（23968645）旺角新世紀廣場5樓522號舖　&#13;<br> （h）TRENDYLAND（27449633）尖沙嘴北京道1號地庫B101號舖</p></body></html>