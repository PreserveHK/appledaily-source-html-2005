<html><header><meta charset="utf-8"><title>大阪直擊<br>三洋S103越洋視像3秒有樣睇</title></header><body><h1>大阪直擊<br>三洋S103越洋視像3秒有樣睇</h1><p>數碼通由第一日推出3G服務，已事先張揚會獨家推出三洋3G手機──S103，從圖片上睇已經夠晒吸引，伸縮外形加上雙鏡頭設計，令不少香港用家翹首以待！日前數碼通更邀請香港傳媒深入三洋位於日本大阪廠房，率先體驗S103威力，兼直擊整個生產過程！新機預計本月推出，係時候準備入貨！&#13;<br>&#13;<br>記者、攝影：劉耀祥</p><p>Profile</p><p>制式：GMS900/1800/1900MHz（三頻）&#13;<br> 顯示器：26萬色/320×240像素&#13;<br> 鏡頭：前：30萬像素、後：130萬像素&#13;<br> 記憶體：內置7MB、SD記憶卡&#13;<br> 功能：40和弦、GPRS、WAP、紅外線、藍芽&#13;<br> 備用時間：約180小時&#13;<br> 通話時間：約210分鐘&#13;<br> 體積：51×108×26mm&#13;<br> 重量：146g&#13;<br> 查詢：22818888（數碼通）</p><p>雖然廠內嘅S103全部眼看手勿動，不過數碼通CEO黎大鈞，手上就已經有一部S103玩到滾瓜爛熟，更率先喺一眾香港傳媒面前，即時玩越洋「大阪——香港」視像會議，效果絕對令人大開眼界！&#13;<br> 撥通之後，直到顯示對方影像，只係需時3秒左右，表現直情好過兩部3G手機喺香港玩視像會議。雖然數碼通未有披露S103詳盡硬件規格，不過S103乃改編自日本V801SA機種，機面鏡頭（視像會議用）估計同樣係30萬像素，之但係機背鏡頭（DC專用）就比V801SA高兩班，寫到明係130萬像素。兩個鏡頭同為CCD元件，表現非常出色，莫講話日光日白，就連筆者喺燈光微弱嘅室內，亦都有清晰影像，唔會朦郁鬆！</p><p>伸縮機身配大芒</p><p>除咗鏡頭出色之外，S103亦用上靚靚26萬色芒，解像度高達320×240像素，最緊要係面積2.2吋咁大，淨係個芒都已經佔去q機身。可以用上如此大面積彩芒，全因為S103乃採用伸縮機身設計，機身兩側有凹凸紋，方便用家推上推落，而且造工亦屬上乘，推開亦都會Lock實，唔會虛虛浮浮冇晒安全感！&#13;<br> S103使用介面亦係一貫日本機風格，九宮格圖案使用好方便。功能上亦相當齊全，支援SD記憶卡，所以亦自然支援MP3及MPEG4格式檔案播放。當中較為特別嘅功能就有「放大模式」及「通話質量提醒」，前者可以將字體及音量自動調校至最大，後者就係於通話時，若接收訊號微弱，就會發出提示訊號。</p><p>深入大阪三洋廠房</p><p>深入日本大阪三洋廠房，眼見數之不盡的S103，員工正馬不停蹄趕工製造，由生產電路板，以至貼上鏡頭貼紙等細微工序，全部由大阪廠房內完成，100%「MadeInJapan」！據三洋工作人員透露，每日可生產約700部S103。而現場亦擺滿一箱箱S103，雖然三洋及數碼通都冇講明第一批S103貨量有幾多，不過相信正式喺香港推出時，貨源應該十分充足！</p><p>同場加映三洋3D芒手機</p><p>三洋今次簡直就係科技大晒冷，唔單止Show最新3G手機，同場更展出「3D手機」。其實原理就係於一般LCD上加上一層名為「StepBarrier」的材料，令影像即時出現3D影像，唔使再好似以前要帶上紅藍色眼鏡，先睇到3D畫面，唔單止手機有3D，就連幾十吋平面電視亦都一樣掂，睇到現場人士個個都話正！</p></body></html>