<html><header><meta charset="utf-8"><title>數碼影音：<br>20GB殺價$27,99鋼鋉PMP讀齊6大卡</title></header><body><h1>數碼影音：<br>20GB殺價$27,99鋼鋉PMP讀齊6大卡</h1><p>以硬碟作儲存嘅PMP，其實由當年數碼錢包（DigitalWallet）發展出嚟，整整吓配個大芒睇埋片，原來市場更受落！生產商Transcend並未「忘本」，新出嘅PMP除咗有齊播片聽歌等基本料外，重配個百搭讀卡槽，市面6大熱門制式全部兼容，加上炭灰色全金屬機身，好鬼「鋼鍊」Feel，賣相比好多品牌重要吸引！&#13;<br>&#13;<br>記者：許福合　攝影：梁細權&#13;<br>ImageGirl：Zoe</p><p>PROFILE</p><p>儲存：20GB硬碟&#13;<br> 屏幕：2.5吋&#13;<br> 支援格式：MP3/JPEG/M-JEPG&#13;<br> 電源：內置鋰電　介面：USB2.0&#13;<br> 體積：111.4×83.7×24.5mm&#13;<br> 重量：231g　查詢電話：23609911（A-Grade）</p><p>以往聽唔少對PMP有興趣嘅人，提到想買嘅原因，好多時都係想將影完嘅相放入去儲存，一來慳番張卡，二來又可以即刻睇番，不過愈高檔嘅PMP，讀卡槽反而欠奉，只強調其播片一類多媒體功能。若你係其中一分子，呢部DigitalAlbum就啱晒你，除咗細細張嘅SD、MMC、MS、SM外，連大大張嘅CF同MicroDrive一樣兼容。即係話你可以同時插入SD或CF都可睇到相，而且資料傳送係雙向。除咗將相抄落硬碟外，亦可掉轉頭搬番落卡，甚至卡同卡互抄都得，攝影發燒友就最啱用兼方便。而論機身，睇過實物嘅人評價一律評為上等，筆者尤其欣賞佢夠硬淨，唔易花，粗用都唔驚。值得一提係《蘋果》讀者手持今日本版，可獲$2,599優惠價就買到。</p><p>操作簡單直接</p><p>同好多PMP強調多功能唔同，DigitalAlbum一開機唔會見到大量Icon，只會見到一個簡潔開機畫面。上面會顯示可使用儲存媒體，最基本必定有內置嘅硬碟HDD。如果插入CF或SD，亦會顯示相應Icon，論操作更係簡單直接，例如你想睇CF卡內相片，只要進入CF卡內，畫面就會轉為顯示卡內檔案資料，如果係支援播放嘅格式，更會以小圖顯示：包括JPEG、MP3、M-JPEG等，點選相片就會放大顯示，亦備有旋轉、放大等功能。睇相時更可以開啟SildeShow形式自動播放，睇相一流。此機還備有TV-Out及遙控器，可以舒舒服服坐喺梳化睇番自己嘅傑作。</p><p>20GB儲五千首歌</p><p>DigitalAlbum雖然售價只係$2,799，不過規格都好齊全；數碼玩家必備嘅彩芒，大小為2.5吋，用嚟睇相片或操作都相當夠用，睇相嘅時候，有時想補充拍攝相片時嘅感受之類亦有辦法，每張相片或檔案皆可加入語音記事，咁就唔怕將來睇番唔知張相影咩！而硬碟容量為20GB，同電腦相比可能小巫見大巫，不過已經可儲存20,000張相（每張１MB計），而音樂更可達5,000首（每首4MB計），相信都非常夠用。另外，DigitalAlbum更有唔少貼心嘅設計，其中最特別電源插頭，可能考慮到經常要到外國出差，插頭方面只有2腳，但香港現時都使用標準3腳插，所以特別附有「水線膠插」，只須預先插入水線位，2腳插就可輕鬆插入，唔錯嘅設計！</p><p>流動電子相簿</p><p>數碼玩家最想有部功能齊全電子相簿，除咗今日介紹嘅DigitalAlbum外，以下幾種都有唔錯電子相簿功能。</p><p>PL-20003.8吋芒睇相&#13;<br> EPSONPL-2000機身同時設有2個插槽，分別可讀取SD及CF記憶卡，從介面上選取記憶卡一項，就可以選擇從記憶卡抄寫相片檔案。&#13;<br> $5,036（a）&#13;<br> 規格：40GB、3.8吋芒、MPEG4/MP3/WMA</p><p>es1020G內置鏡頭&#13;<br> Rolleies1020G內置鏡頭設於機身頂上方，可供用家拍攝130萬像素相片，備有4倍數碼變焦，以一個增值功能來講，已經相當唔錯。&#13;<br> $3,880（e）&#13;<br> 規格：20GB、3.5吋芒、MPEG4/JPEG/MP3/WAV</p><p>PMP-120內置收音機&#13;<br> iriverPMP-120有個靚芒之餘，功能都好齊全，包括收音機功能，就比較少見，隨時可轉換口味，亦可以將收音機錄音。&#13;<br> $4,580（c）&#13;<br> 規格：40GB、3.8吋芒、MPEG4/XviD/MP3/W</p><p>ZenPMC名牌OS&#13;<br> CREATIVEZenPMC同一般PMP最大分別，係用上微軟《WindowsMobile》，聽歌睇戲都係用《MediaPlayer》，用落熟口熟面。&#13;<br> $3,998（d）&#13;<br> 規格：20GB、3.8吋芒、MPEG4/MP3/WMA</p><p>AV420流線機身&#13;<br> ARCHOSAV420係芸芸PMP中，外形算係唔錯嘅一部，夠流線型，機身又唔大部，功能齊全，正係內外都咁好睇！&#13;<br> $5,480（e）&#13;<br> 規格：20GB、3.8吋芒、MPEG4/MP3/WMA</p><p>MPM-202一按即錄&#13;<br> NHJMPM-202最特別係設有機座同遙控器，上面就更有一按即錄鍵，錄影就最方便，硬碟同級中亦算較大，達到60GB，好夠用。&#13;<br> $4,998（b）&#13;<br> 規格：60GB、3.5吋芒、MPEG4/JPEG/MP3/WAV</p><p>查詢電話</p><p>（a）EPSON（28278711）&#13;<br> （b）NCCAsia（26191889）&#13;<br> （c）iriver（25582166）&#13;<br> （d）CREATIVEHK（23312930）&#13;<br> （e）捷成洋行（29262320）</p></body></html>