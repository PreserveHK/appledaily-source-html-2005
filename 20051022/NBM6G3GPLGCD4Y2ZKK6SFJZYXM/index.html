<html><header><meta charset="utf-8"><title>食住上：畀$143狂吞$1,500喪賺</title></header><body><h1>食住上：畀$143狂吞$1,500喪賺</h1><p>食Buffet要緊守以下三大原則，價錢唔夠平，唔食；時間唔夠長，唔食；菜式唔夠矜貴，唔食！&#13;<br>最近就有一間日本料理店首次搞放題，四粒鐘內任你喪食，每位$238（周一至四），𠵱家憑COUPON更可以半價食勻三十多款料理，連埋加一（以原價計服務費）每人都係$142.8，而且當中更有不少貴價菜，只要識計數，唔單止可以食回票價，而且分分鐘有賺，今次請來堪稱Buffet鬼見愁的大嚿Tony同細粒Vicky，教你點樣用有限時間真真正正食番夠本！&#13;<br>&#13;<br>記者：黃婉冰&#13;<br>攝影：陳陶鈞&#13;<br>Models：Vicky&amp;Tony</p><p>Tony：最緊要先食刺身</p><p>一開波最緊要先食刺身，然後沙律同壽司，最忌係一味狂攻手卷，因為手卷有太多飯，會好易飽到上頸。&#13;<br> &#13;<br> 粗略估計食咗：$1,527&#13;<br> &#13;<br> 總結：一句講晒，只要有番咁上下嘅份量同食量一定可以食回本！好似Tony咁，食咗落肚嘅價錢平平哋隨時可以擺一圍酒席，好似佢咁食法，實無蝕！</p><p>Vicky：炸物、煮物要壓軸</p><p>第一輪最好先叫刺身，無咁肥膩，唔會咁易飽，跟住先叫串燒、壽司，最後叫炸物同煮物，呢啲較油同味濃，咁先可以食到最多嘢！&#13;<br> &#13;<br> 粗略估計食咗：$576&#13;<br> &#13;<br> 總結：經過四粒鐘喪食之後，以Vicky咁嘅食量都可以回本重有突，所以話，縱使胃口細，只要識揀住嚟食一樣可以好快回本。</p><p>五大必點回本菜&#13;<br>&#13;<br>海膽壽司散叫價：$70/2件</p><p>用一板板由日本運返的海膽，即場握製的海膽壽司，海膽鋪滿飯面，入口即融。</p><p>鵝肝手卷散叫價：$60/件</p><p>用法國鵝肝做手卷，半片鵝肝煎至外脆內融，油甘香味在紫菜飯中突圍而出。</p><p>香葱吞拿魚腩壽司散叫價：$58/件</p><p>把肥美的吞拿魚腩剁成茸，配以日本大葱，拖羅肉份量夠多，啖啖都係甘甜魚香。</p><p>牛柳串燒散叫價：$65/2串</p><p>級數僅次於安格斯的新西蘭牛，而且只用最貴的牛柳部份，肉質鬆軟多汁。</p><p>章紅魚刺身散叫價：$150/客（6片）叫兩客都回本</p><p>級數僅次於油甘魚的章紅魚，肉質肥美，脂肪油份豐腴，師傅會因應當日來貨而決定用魚腩還是其他部份，不同部位有不同味道與口感。</p><p>飽咗先食……&#13;<br>&#13;<br>蝦天婦羅散叫價：$98/客</p><p>隻隻炸蝦足有5吋長，蝦肉非常爽口，唔好一次叫太多，否則外層變腍味失真。</p><p>汁煮鴨胸散叫價：$78/客</p><p>選用法國鴨胸肉，先煎香表面，再用自家秘製的汁醬來煮，鴨肉味濃無膩感。</p><p>馬刀貝壽司散叫價：$58/2件</p><p>馬刀貝即蟶子，蟶子來自蘇格蘭，用新鮮蟶子刺身做壽司，市面罕有。</p><p>郎田日本料理&#13;<br> 電話：21897098&#13;<br> 地址：紅磡黃埔花園第九期百合苑地下9號舖&#13;<br> 營業時間：12:30pm-3:00pm、6:00pm-11:00pm&#13;<br> 自助餐供應時間：逢星期一至日晚上6時至10時&#13;<br> 收費：星期一至四成人$238/位、小童$148/位；星期五至日及公眾假期成人$278/位、小童$178/位&#13;<br> 備註：銅鑼灣分店只限星期一至四有自助餐供應</p><p>重有其他日式放題</p><p>1.日航酒店CafeSerena（23134222）&#13;<br> 收費：成人$285、小童$212（星期五、六、日及公眾假期）；成人$265、小童$132（星期一至四）&#13;<br> &#13;<br> 2.東本日本料理（23226101）&#13;<br> 收費：成人$138、小童$58&#13;<br> &#13;<br> 3.外野手日本料理（23571616）&#13;<br> 收費：成人$138、小童$78&#13;<br> &#13;<br> 4.熊亭日本料理（25919382）&#13;<br> 收費：成人$168、小童$98&#13;<br> &#13;<br> 5.五十嵐（21773266）&#13;<br> 收費：成人$58、小童$48</p></body></html>