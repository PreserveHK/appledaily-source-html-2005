<html><header><meta charset="utf-8"><title>數碼影音：絕強全片幅CMOS5D登場</title></header><body><h1>數碼影音：絕強全片幅CMOS5D登場</h1><p>萬眾期待的CanonEOS5D終於正式發布！對於一眾攝影發燒友，5D絕對係近期期待之作，CMOS影像感應器高達1,280萬像素，重採用全片幅設計（FullFrame），令到更多用家可以拍攝出高質素影像，相信嚟緊又會出現一個換機熱！&#13;<br>記者：梁瑋瑜&#13;<br>攝影：陳陶鈞</p><p>Canon數碼相機無論喺專業層面定係消費層面一向都十分受歡迎，今次發布會Canon除推出其旗艦級的5D外，另外消費級的IXUS系列及A系列亦有多款新機推出，新機總數達7部之多，真係不論你係高、中、低階用家，都絕對會被佢網羅其中！</p><p>EOS5D專業級全片幅CMOS</p><p>EOS5D一直叫人期待嘅地方，係配備咗過去只會喺高階機種EOS1Ds同埋EOS1DsMarkII上面見到嘅全片幅（FullFrame）CMOS，尺寸為35.8×23.9mm，面積幾乎與35mm菲林相同，好處係可以完整支援過去為菲林相機而設嘅鏡頭，尤其係當使用廣角鏡嘅時候，實際焦距與鏡頭標稱相同，唔需要好似其他D-SLR咁計算番等效係數，令到影像可以更完整咁呈現出嚟，加上CMOS像素高達1,280萬，拍攝出最高為4,368×2,912解像度嘅JPEG或者RAW相片，每像素達到8.2microns，大大咁減低影像雜訊，對於專業攝影師，用佢嚟進行拍攝工作就更加得心應手喇。</p><p>新增相片風格</p><p>EOS5D採用DIGICII數碼影像處理系統，唔單止提高咗處理速度，更加令影像質素大大提升。新增咗一個相片風格功能，包括標準、人像、風景、中性、真實、單色同埋3項自設處理參數同埋色域嘅模式，就好似用咗唔同菲林嘅效果一樣，令慣用傳統相機嘅用家更容易適應。&#13;<br> &#13;<br> 另外呢部機亦增設咗新嘅9點自動對焦同埋6個自動對焦輔助點系統，提供更準確嘅對焦效果，令到影像更加清晰。EOS5D機身採用鎂合金物料，非常實淨，而且亦通過10萬次嘅耐用檢定，用家可以更加放心使用，令人驚喜嘅地方係配備咗2.5"、可視角度為170度嘅顯示屏，用家喺播放相片嘅時候可以睇得更加清楚。</p><p>Profile</p><p>感光元件：35.8×23.9mm全片幅1,280萬像素CMOS&#13;<br> 快門速度：F1/8000-30s、B快門&#13;<br> ISO速度：100-1600&#13;<br> 影像格式：JPEG、RAW&#13;<br> 記憶媒體：CFTypeI/II、SD&#13;<br> 尺寸：113×152×75mm&#13;<br> 重量：810g</p><p>Canon輕巧DC六連發</p><p>IXUS750　升級2.5"芒&#13;<br> 外形與上一代IXUS700相似，CCD像素亦都係710萬像素，唯一升級嘅地方係改用咗其他品牌都差不多用晒嘅2.5"顯示屏，老實講驚喜不大，不過以同系列機一向好用好賣嘅特性，亦值得撐。$3,680</p><p>Profile</p><p>感光元件：1/1.8"710萬像素CCD&#13;<br> 顯示屏：2.5"　&#13;<br> 儲存媒體：SD/MMC&#13;<br> 尺寸：89.5×57×27.4mm&#13;<br> 重量：170g</p><p>IXUS55　功能微升</p><p>IXUS55與上一代IXUS50一樣都係配備咗500萬像素嘅CCD，同埋擁有4倍光學變焦鏡頭，升級地方都係2.5"顯示屏，同埋加入咗自動因應相機方向，而調節影像顯示方向嘅功能，略欠誠意。$3,280</p><p>Profile</p><p>感光元件：1/2.5"500萬像素CCD&#13;<br> 顯示屏：2.5"&#13;<br> 儲存媒體：SD/MMC&#13;<br> 尺寸：86×53.5×21.6mm&#13;<br> 重量：140g</p><p>IXUSizoom　四色外殼勁搶眼</p><p>顧名思義，IXUSizoom新增咗2.4倍光學變焦功能，不過重量仍然保持105g之輕巧，CCD像素高達500萬，而紫、紅、黑、金四色外殼更加係非常搶眼，尤其係紫色機殼喺其他牌子上面都未曾見過，新意十足，女仔用家一定會鍾意。難得嘅係連機座都設計到成隻船咁，勁可愛！$2,980</p><p>Profile</p><p>感光元件：1/2.5"500萬像素CCD&#13;<br> 顯示屏：1.8"　&#13;<br> 儲存媒體：SD/MMC&#13;<br> 尺寸：96.1×45.1×23.9mm&#13;<br> 重量：105g</p><p>PowerShotA620/A610孖生DC玩手動模式</p><p>PowerShotA系列推出嘅新機分別為710萬像素CCD嘅A620，同520萬像素嘅A610，兩部機除咗像素之外其他方面完全一樣，體積雖然較大，但係就配備咗一個2"可轉動螢幕，另外亦有P、S、M等多個拍攝模式，玩多啲花款都冇問題。$3,180（A620）$2,780（A610）</p><p>Profile</p><p>感光元件：1/1.8"710萬像素CCD（A620）&#13;<br> 	1/1.8"520萬像素CCD（A610）&#13;<br> 顯示屏：2"　&#13;<br> 儲存媒體：SD/MMC&#13;<br> 尺寸：104.8×66×49.1mm&#13;<br> 重量：235g</p><p>PowerShotA410　一味靠平</p><p>320萬像素嘅A410，再配個1.5"細芒感覺真係唔係好合DC潮流，不過唔緊要，賣點係價錢只需要$1,280，而基本功能已經十分齊全，而且拍攝質素亦都有保證，對初階攝影用家，或者學生客，真係十分抵買！$1,280</p><p>Profile</p><p>感光元件：1/3.2"320萬像素CCD&#13;<br> 顯示屏：1.5"　&#13;<br> 儲存媒體：SD/MMC&#13;<br> 尺寸：103×51.8×40.3mm&#13;<br> 重量：150g</p><p>Canon（21702888）</p></body></html>