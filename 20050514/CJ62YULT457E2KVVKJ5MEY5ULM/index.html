<html><header><meta charset="utf-8"><title>電腦新產品：<br>寬頻最高科技下載過百MB《NBA》唔使3秒</title></header><body><h1>電腦新產品：<br>寬頻最高科技下載過百MB《NBA》唔使3秒</h1><p>以前老人家話開門梗有七件事，相信今時今日上網可納入其中！雖然大部份人已用寬頻網絡，不過都有分快同慢，有啲寬頻更係成座大廈一齊分享頻寬，一多人上網隨時慢過56K撥號。最近香港寬頻谷到行嘅bb1000，搵嚟中國金牌選手劉翔做代言人，號稱做到上下載均達1,000mb，一隻過百MB嘅《NBA》居然唔使三秒鐘就Download完！&#13;<br>&#13;<br>記者：植谷&#13;<br>攝影：伍慶泉</p><p>香港寬頻一向多搞作，不過以今次嘅bb1000最為震撼市場，其1,000mb（Megabit）傳送速度，可謂目前寬頻網絡最高科技，全球除咗日本，香港係第二個地區做到家用1,000mb寬頻！原理係從網絡伺服器到屋企，中間只以一條頭髮咁粗嘅光纖直接接駁，當中涉及更高密度嘅傳送同壓縮比率，故比目前最Hit嘅6MB寬頻重要勁！其實1,000mb都未算極限，因為只要加多幾條光纖，一個戶口超過1,000mb都無問題。&#13;<br> 相信唔少玩家都知，好多ISP都係下載快過上載，亦即係所謂「長短腳」。但原來bb1000完全無呢個問題喎；無論上載定下載，都可達極速1,000mb，呢一點對唔少玩家都好重要。以後就算用家上載大量資料（如寄出大容量電郵、上載FTP伺服器），都唔怕等到發脾氣啦！&#13;<br> &#13;<br> ＊註：1MB（MegaByte）﹦8bm（Megabit）</p><p>每秒下載超過40MB</p><p>為咗測試bb1000威力，今次用咗一部Pentium42.4GHz嘅桌面電腦，加上512MB記憶體，去下載網上遊戲《NBA》嘅Demo做測試。遊戲主程式容量大約118MB，用bb1000下載，一連上DownloadServer，即恍如開着Turbo咁，下載速度瘋狂飆升，結果係未夠3秒就搞掂，差不多可用眨吓眼嚟形容！&#13;<br> 可能你會覺得，有冇需要用到1,000mb呀？香港寬頻就有另一款bb100嘅Plan，傳送速度達100mb，用埋佢測試下載《NBA》，大約需時11秒，雖然比bb1000多8秒，不過都好驚人喇。只要硬件能夠配合，要發揮1,000mb嘅頻寬絕對不成問題，至於一般用家而言，其實bb100都好夠用㗎啦。</p><p>潮玩Blog變化多</p><p>近期大熱嘅網上日誌（Blog），絕大部份玩家都係從網上註冊，用不同供應商提供的Blog服務。但呢啲伺服器嘅容量一定受到限制，就算係玩都玩得唔盡興啦。因為Blog早就不單止係日記咁簡單，重可以有其他超激玩法，如自拍生活片段畀人下載欣賞。所以，早就有唔少玩家選擇自建Server，實行「我機玩我Blog」，不但容量唔受限制，就連玩法亦可千變萬化。</p><p>強玩HD視像會議</p><p>唔少玩家都會用DV、DC，閒時拍吓生活片段，感受自拍SnapShot短片嘅滋味，又或用Blog同朋友分享吓啦。不過高質素影片容量往往相對地驚人，拍住DVD質素更加要幾GB！普通寬頻唔單止等得耐，重會隨時斷線。一套幾百MB嘅片，只需要1,000mb嘅寬頻配合，幾秒鐘就Upload晒畀朋友睇啦！&#13;<br> 唔少玩開視像會議嘅用家，都體驗過勁窒嘅無奈，更莫論MacOSXTiger力推嘅HD視像會議，行到640×480解像度，就算用6MB寬頻都難有好效果。若用到bb1000嘅極速傳輸，就算同幾個朋友玩視像會議，甚至猜枚都無問題啦！</p><p>免費試玩bb100半年</p><p>寬頻上網服務周圍都係，價錢重愈鬥愈平，其實好多ISP成日被人投訴，寬頻重慢過撥號！香港寬頻為推廣新技術，實行賣大包益街坊！只要用家喺網上行轉台去香港寬頻，就可以一毫子都唔使畀，即時試用香港寬頻bb100上網計劃，重可以用足半年，真係擺明車馬搶客。香港寬頻嘅bb100上網計劃，原來提供埋頻寬保證。上、下載都一定超過80mbps！如果做唔到個保證速度，就可以拎番服務費做補償。唔使畀錢重要有速度保證，又確係唔錯喎。</p><p>街坊意見</p><p>問題1.點睇1,000mb咁快嘅傳輸速度？</p><p>問題2.會否考慮試吓bb100半年免費試用計劃？</p><p>月費計劃</p><p>PlanA：bb1000（FiberToTheHouse）&#13;<br> 月費$1,680＋安裝費$6,828&#13;<br> ＊合約期為15個月。本地最高頻寬1,000mb、海外最高頻寬20mb&#13;<br> &#13;<br> PlanB：bb1000（FiberToTheBuilding）&#13;<br> 月費$1,680＋安裝費$4,828。&#13;<br> ＊合約期為15個月。本地最高頻寬1,000mb、海外最高頻寬20mb&#13;<br> &#13;<br> PlanC：bb100（FiberToTheBuilding）&#13;<br> 月費$268&#13;<br> ＊合約期為15個月。本地最高頻寬100mb、海外最高頻寬20mb&#13;<br> &#13;<br> 香港寬頻登記熱線：34983498</p></body></html>