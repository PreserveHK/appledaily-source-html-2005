<html><header><meta charset="utf-8"><title>日韓興啲乜：<br>唱K整爆笑VCD掟上網全人類睇晒</title></header><body><h1>日韓興啲乜：<br>唱K整爆笑VCD掟上網全人類睇晒</h1><p>唔知大家曾否收過一個Forwardemail，內容係有兩個韓妹在大展歌喉，並以猩猩舞姿不停彈跳，極之騎呢搞笑！如你曾好似筆者與同事們咁欲罷不能一看再看，並曾奇怪誰是這齣爆笑歌舞短片的編劇和導演，以及整件事的來龍去脈，今天，你可以在韓國這個叫做PINKYSTAR的地方得到答案。&#13;<br>&#13;<br>記者：張銘恩　攝影：陳陶鈞&#13;<br>鳴謝：韓國觀光公社（www.tour2korea.com）</p><p>唱K燒碟勁受歡迎</p><p>PINKYSTAR其實係一個有點似香港玩貼紙機的地方，場內有一間間房仔（分兩種Size），大家可以入房唱K兼拍低整個過程。呢個唱K錄碟玩意喺韓國已經有5年歷史，分別於釜山同大邱設有分店，而明洞呢間則剛於04年底開幕，房間、設備等當然最新淨。話就話呢個爆笑玩意已經存在5年，但喺韓國不但無Out，重漸漸成為年輕人文化，好多韓仔韓妹都會定期嚟喪玩，對住鏡頭扮鬼扮馬，亂跳亂唱要幾騎呢有幾騎呢，其投入程度，比一般港人口痕唱K更要癲狂！</p><p>網上明日之星</p><p>PINKYSTAR負責人解釋店名由來，話係希望大家可以喺呢度盡情表現自己，並藉此機會成為明星！點解？因為大家可以將自己的驚天大製作上載到官方網頁畀全世界人睇，就如早前流傳到香港的超爆笑韓國孖女咁，成為全球網民的話題人物！官方網站還會舉辦「HitoftheWeek」等活動，畀人上網投選心水表演者、列出龍虎榜，據聞早前真係有人藉此成功出位，有韓國唱片公司邀其簽約！</p><p>翻睇精采大作</p><p>剛才的出色表演已經一一被螢幕頂的攝錄機錄底並製作成VCD，發洩一大輪後並非就此完事，大家可以即時使用場內的電腦，欣賞一幕幕自編自導自演的爆笑演出，成班人柴娃娃咁勁過癮！</p><p>即睇喪唱樣</p><p>筆者當日即場捉住佢哋影低整個錄碟過程，呢班活力四射的年輕人不但無拒絕我，重喺鏡頭前愈玩愈High！</p><p>PINKYSTAR</p><p>地址：漢城鐘區忠武路24-1Migliore商場地庫&#13;<br> 電話：（82）2-2124-2270&#13;<br> 營業時間：11:00am至11:00pm（星期一休息）&#13;<br> 收費（每首歌計）：&#13;<br> 大房：唱K$4、唱K加錄MP3$22、唱K加錄VCD$37。&#13;<br> 細房：唱K$4、唱K加錄MP3$15、唱K加錄VCD$22。&#13;<br> 交通：地鐵4號線明洞站6號出口，步行3分鐘直達。&#13;<br> 註：以上價錢為貨幣兌換約數，$1兌134韓圜。</p></body></html>