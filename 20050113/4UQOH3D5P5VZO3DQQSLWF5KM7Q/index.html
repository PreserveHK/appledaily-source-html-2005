<html><header><meta charset="utf-8"><title>殼股有價<br>股路縱橫：華脈轉型有異動</title></header><body><h1>殼股有價<br>股路縱橫：華脈轉型有異動</h1><p>大市連跌6日後終於反彈，恒指象徵式回升56點，但澳門概念股早段再挫後，由低位反彈之勢就頗為急勁，個別且出現可觀升幅。濠股風險大，但值博率亦高。恒指收報13565，成交增至207億元。&#13;<br> 濠股大勢呢兩日主要都係受嘉華系所帶動，「冇突破性進展」就急挫，「重傾緊」又大幅反彈。嘉華建材（027）噚日最低跌到3.80元，中段之後又掃過，搶到上5.40元高收，由低位起計，大升42%，撈底成功者都幾和味。嘉華國際（173）最低跌穿2元成1.99元，高收2.375元，反彈19.3%。&#13;<br> 其他由低位大幅回升嘅濠股，重有奧瑪仕（959），低位1.25元，收1.67元，彈升33.6%；上海策略置地（164）由4.3仙低位升上5.8仙，彈升34.8%；廣益（530）重勁，低成2.8仙後上番4.5仙收市，大幅反彈60.7%。結好控股（064）相比就較為弱勢，收2.70元，仍跌9.2%，但由低位2.20元亦已回升頗多，聽聞早輪宣布鑽石陣容的新股東中，仍繼續在市場增持，看來好戲仍在後頭。<br> &#13;<br> <spanclass>破位上望20仙 &#13;<br> 華脈無線通信（499）噚日又有異動，高收11.2仙，大升13%。上禮拜，華脈由6仙急升上14仙，只係短短3日，之後出現調整，睇噚日個勢，調整好大機會已完成，現時上升三角形阻力在12仙，升破後，照度上去，目標係20仙。&#13;<br> 華脈年多前曾欲變身電信股，當時廣東電信已入股，到近日，廣電又舊事重提，今次由於雙方已有共識，相信成事的機會頗大。不過，由於近日殼股有價，以華脈呢種「晒士」同咁「單純」嘅業務而言，正係殼股嘅好材料，聽聞亦有人睇中佢，唔排除轉型嘅過程中，會殺出程咬金。&#13;<br> 銀建（171）在日本做騷，反應遠比預期為佳，噚日再見到基金大舉進場，掃貨之勢頗急，結果高收3.75元，大升0.45元，升幅13.6%，成交亦大增到5500多萬股，總值接近2億元，基金在此水平開始上車，以獲利50%計，大行預期的目標價5.40元真有機會達到。&#13;<br> 彩星集團（635）前日高價1.83元，噚日繼續調整，形成旗形，若破高位阻力，初步可見2.0元，中線仍以2.55元為目標。&#13;<br> 郭兆誠</spanclass></p></body></html>