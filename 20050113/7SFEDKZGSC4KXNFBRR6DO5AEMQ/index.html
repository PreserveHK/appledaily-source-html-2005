<html><header><meta charset="utf-8"><title>蘭西情報課：各大商場春裝賀歲</title></header><body><h1>蘭西情報課：各大商場春裝賀歲</h1><p>唔夠一個月就係農曆新年，各大商場春裝相繼登場，太古鰂魚涌太古城中心，今年以「鳳凰」做布置主題，喺雞冠花中，放置兩隻十五呎高嘅鳳凰，寓意「鳳凰展翅」，祝願市民振翅高飛。&#13;<br> 至於年年都受歡迎、高達四十呎嘅「桃花祈福樹」，一定唔少得。&#13;<br> 另外，新地及恒基等嘅中環國際金融中心商場，除咗喺商場內擺咗棵二十呎高桃花樹，四周又放下多組人手製成嘅立體繩結裝置，總共用咗二十五萬呎棉繩。據講，織成圓形，係因為咁樣似錢幣，寓意「貨如輪轉」。&#13;<br> 至於信和大角嘴奧海城商場，就以「百鳥朝凰迎新歲」做主題，商場內放咗隻「巨型機動孔雀」，以開屏姿態出現，寓意吉祥。&#13;<br> 各商場裝飾擺設咁有特色，睇嚟，農曆新年消費者不愁冇節目，可以盡情消費。<br> &#13;<br> <spanclass>馬清儀賣樓賺一半 &#13;<br> 大生地產馬氏家族成員馬清儀，○三年底樓市復甦初期，以一千六百八十萬，購入中半山曉峰閣複式，持貨一年多轉手，升值一半，勁賺八百五十萬。&#13;<br> 消息人士話，三座頂層A，二千三呎，附平台及天台各八百幾呎，另雙車位，作價二千五百三十萬，每呎近萬。&#13;<br> 馬清儀過去購入嘅豪宅，主要喺中半山與西貢，可能同佢家族喺呢兩區持有唔少物業有關，除咗曉峰閣，馬清儀二○○○年中，以二千二百六十萬，買入恒隆拆售嘅花園台二座高層B，每呎七千幾，估計今日至少升兩三成。</spanclass></p><p><spanclass>欣盛苑摸出執十萬 &#13;<br> 粉嶺居屋欣盛苑，剛剛錄得摸貨成交，A座高層八室，五百一十五呎，喺自由市場以八十五萬摸出，每呎一千六百五十，炒家唔夠一個月，執到十萬，賺逾一成三。&#13;<br> 利嘉閣王妙婷話，欣盛苑今個月至家吓有兩宗買賣，全部係自由市場成交，平均呎價一千五百四十四。現有八十個放盤，自由市場叫價每呎千四至千六。&#13;<br> 較早時，中原研究報告話，舊年最多二手居屋摸貨嘅屋苑正是欣盛苑，全年有五宗，估唔到○五年唔夠半個月，已經有一宗，睇嚟，呢個屋苑都幾有炒賣潛質。<br> &#13;<br> <spanclass>測量師學會添猛將 &#13;<br> RICS特許測量師學會，噚日頒授證書畀九個專業人士，佢哋通過專業勝任能力評核（APC），嘅專家途徑（ExpertRoute），喺舊年考取到測量師資格，係香港第一批循呢個途徑，獲得測量師資格。&#13;<br> 呢九位新晉測量師，三個屬設施管理，其餘係項目管理；佢哋所屬公司完全唔同，較為人熟悉嘅，有富城物業管理、九廣鐵路、茂盈（亞洲），以及香港大學，但最意想唔到嘅一間，應該係香港華特迪士尼幻想工程公司，唔知同迪士尼樂園有冇關係呢？</spanclass></spanclass></p><p><spanclass>代理晚宴鬥擇星 &#13;<br> 地產代理惡鬥，蔓延到周年晚宴。利記下周二，喺會展舉行周年晚宴，邀得人氣女歌手關心妍做嘉賓。除咗女歌手助陣，各區員工秘密練兵，排練各式表演，爭取冠軍寶座。&#13;<br> 至於美記，就請到少女組合2R現場表演。聽講，之所以請呢對組合，因為員工多兩兄弟、兩姊妹。&#13;<br> 呢對姊妹組合，正好象徵美記團結合作精神。到時，公司兄弟或姊妹班，有機會上台同2R合唱。&#13;<br> 另外，中記嘅周年晚會，就請咗歌手張崇基及張張德兄弟做嘉賓。&#13;<br> 電郵地址：<ahref>nancy@appledaily.com </ahref></spanclass></p></body></html>