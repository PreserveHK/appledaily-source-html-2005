<html><header><meta charset="utf-8"><title>4米高亡命玩跳海UJumpICome</title></header><body><h1>4米高亡命玩跳海UJumpICome</h1><p>夏天又到，陽光海灘滿海游魚走唔甩。位於曼谷以南的蘇梅島不但未受地震海嘯影響，還因此成為旅遊熱點，以前去要到曼谷轉機花成5、6小時，去到都變死魚！但由今日開始有直航，兩個多小時就可以由石屎森林去到椰子林再玩跳水！&#13;<br>&#13;<br>記者：陳慧敏&#13;<br>攝影：梁細權</p><p>龜島小魚仙俾魚圍</p><p>晨早7點，包車已來到酒店接送我們往碼頭，坐完高速船，再轉小艇直駛龜島（KohTao）的MangoBay。我們沒上岸，就在距MangoBay3、4米水深處下海，體驗給小魚輕啄的可愛感覺。然而，這邊魚太多，麵包也多，魚兒掛住啄呀啄，不時盲舂舂撞埋身，不痛不癢，就放過佢啦！不過穿梭其中，唔覺意打中條魚的手感，又的確好過癮。以為捉了位靚女來拍張「小魚仙」海底餵魚照啦，點知怎拍都似群魚噬人多啲，激氣！&#13;<br> 正當我跟魚群追追逐逐之際，突然，有人在我頭頂躍過，一看，原來有小朋友跑到船頂，玩起無級別4米高台跳水！或許他看見我們不停走位左影右影，還得意洋洋自發地，不停以蝦弓式、海星式、奔跑式、直立式噗通跳水，跳完再爬上船再跳再爬……4、5個孩子就這樣跳了不下十多轉。</p><p>海鷗小島海盜相迎食Buffet</p><p>午飯時間，我們已離開了MangoBay，乘船到達私人小島海鷗島（KohNangyuan）。一埋岸，但見海邊條殘「舢板」插住支海盜旗，碼頭橋上還有個黑實實水手，陰陰嘴笑坐咗喺橋邊，手臂上還畫了隻走樣骷髏頭。問先生做盛行？他只是笑笑口指指路牌：「香口膠與膠樽不得內進！」啊，原來是環保大使！&#13;<br> 海鷗島的確像隻海鷗腳，一個沙堤將三個小島連接起來，島上只得一家餐廳、一家酒吧、一個小小水上活動中心和Resort。許多遊客都愛到此度假與浮潛，歎吓日光浴睡個懶覺，泡泡水又到露天小酒吧喝杯果汁。電話？手表？時間？要來幹甚麼？&#13;<br> 吃完自助午餐，我們花了15分鐘，沿灘岸木梯往山頂走，可以欣賞到整個海鷗島明信片般的美景。林蔭之下，海風吹來，沿途回望海邊那姣到不能再姣的綠，真的很舒服。然而到山頂尾段，木梯級居然變成攀石山路，係個局呀！巨石實則不難攀，只是下山時需要跣下大石，故請避免穿着泳衣踢對薄底人字拖就上山，免得PatPat開花！&#13;<br> &#13;<br> 蘇梅島－龜島－海鷗島套票：$1,600泰銖（連酒店接送及自助午餐）&#13;<br> 查詢：www.lomprayah.com（Lomprayah）</p><p>闖關！田園機場</p><p>這次來到蘇梅島，話晒都是首航，難免有點緊張，但當飛機降落機場，看到跑道兩旁開滿鮮花，貓仔狗仔可在候機室與行李輸送帶間自由行，一幅寫意悠閒的畫面，心情已輕鬆了一半。其實，今天啟用的曼谷航空直航機關口，似酒樓櫃枱般簡單，有部電視已經好先進，難怪我會矇查查直闖關冇Check機票，攝影師更闖過第二關口，俾人請番出嚟CheckPassport，真瘀皮！</p><p>我的手記：萬用椰子油</p><p>蘇梅島天氣乾燥，游完水更甚，害得我晚晚周身又乾又痕，幸好有這裏的土產椰子油幫手，滋潤肌膚。雖然那陣濃烈椰子除和黐𣲷𣲷質感，確是要鼓起勇氣方能塗上，但一兩分鐘被皮膚吸收後，就變得又爽又滑！長髮導遊還叫我當護髮素般用呢，亦有唔少外國人用來當太陽油，曬出來的膚色夠健康喎！每支35泰銖（約港幣$7），多種用途，超抵玩！</p><p>出門提一提</p><p>簽證：持BNO或特區護照，可免簽證逗留30日。查詢：25216481（泰國領事館）&#13;<br> &#13;<br> 機票：乘坐曼谷航空往蘇梅島，來回經濟位票價$2,500。查詢： http://bangkokair.com（曼谷航空） &#13;<br> &#13;<br> 貨幣：1港元約兌5泰銖&#13;<br> &#13;<br> 旅遊諮詢：www.tourismthailand.org&#13;<br> &#13;<br> 求助電話：（66）2-2457044（中國駐曼谷大使館）&#13;<br> &#13;<br> 鳴謝：泰國觀光旅遊局、曼谷航空</p></body></html>