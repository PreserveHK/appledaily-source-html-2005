<html><header><meta charset="utf-8"><title>汽車專題：最低消費$60,000現代炸機啟示錄</title></header><body><h1>汽車專題：最低消費$60,000現代炸機啟示錄</h1><p>早幾年車主打開個音響狂轟，就被稱為「炸機」，炸機音響追求極大音量，但隨着科技進步，家陣的汽車音響，裝置了5.1聲道系統，不論睇碟聽歌，音質有如身歷現場一樣，全車音響等同Disco，不過入門版改裝都要$60,000。另外，電單車亦可以享受高質素音響，雖然輸出力量不及私家車好，但長途車總聊勝於無！&#13;<br>&#13;<br>記者：戴維浩　&#13;<br>攝影：何家亮　&#13;<br>模特兒：Chrissie（PureModels）</p><p>終極異形概念音響改裝</p><p>這部CitroenAlienC2VTR身價達到一百三十萬港元，花了6個月工作時間才改裝完成，其中包括了龐大視聽娛樂系統、色彩噴畫及全車包圍。車內音響設備全部為ALPINE出品，輸出功率為15,780watts。</p><p>呢部車有大型DTS系統增強音效，例如看電影時配合5.1聲道，6個完全獨立的聲道：左、右、中和左、右環繞及超重低音，就如將一整套家居影院搬上車廂一樣，感覺可以用「另類震撼」來形容。&#13;<br> 以下一列老舊平治為例，於車內鑑賞「英雄」、「頭文字D」等影片時，整套系統聲音雄渾有勁，低頻音律一浪接一浪，由左右及尾座傳來，如不是車門已做了防震處理，相信會抵不住車廂音壓的諧震。另外，裝於A柱高音單元，有良好反應及擴散本能，表現劍氣銳利、飛矢尖削鏗鏘之聲，盡顯淋漓盡致。</p><p>測試結果：睇戲一流</p><p>新城市汽車音響&#13;<br> 查詢電話：25780128</p><p>跑車空間細最難搞</p><p>如果你鍾意聽音樂，車內音響鋪排亦係重要一環，不少高性能跑車空間有限，且有大量電子裝備，對於加裝音響會造成一定的困難。以RX-8為例，車尾空間有限，安裝低音單元須花心思，最後經EncrustCustoms整理過後，將低音單元部份內藏於尾箱及後座之間，成功克服空間問題。至於音質方面，調校傾向力量型，足以驚天動地，全套系統連工包料約$65,000。</p><p>EncrustCustoms&#13;<br> 查詢電話：28382666</p><p>同場加映電單車鑽窿裝喇叭&#13;<br></p><p>電單車其實都可以享受隨車音響，一般大型巡航車附有原裝音響系統，現時亦有不少綿羊及豪華綿羊車主喜歡為「愛駒」另外加裝音響，礙於電壓及空間有限，「炸機」力度當然遠不及私家車。以這部YAMAHATMAX500為例，全車有4個喇叭，以鑽孔開洞方式，外置車頭及內置尾箱中，同時運作可以有120dB最大音壓，高、中音有一定力度，車速100km/h行車，都不太受風噪影響。&#13;<br> 除了於車頭鑽孔開洞裝置喇叭外，亦有以玻璃纖維及樹脂做外殼，將喇叭外置於中控台。以玻璃纖維做音箱，喇叭與外殼介面契合欠佳，會隨喇叭震盪，令輸出聲音不夠圓渾沉實。做喇叭箱最佳用料係木材，但用於電單車上不太實際，因為常常暴露戶外，木材捱不住日曬雨淋。另外，電單車用的喇叭箱一定體積不大，音質差別不會明顯，所以用樹脂做外殼較經濟，音色已足夠矣。</p><p>綿羊熱點　&#13;<br> 查詢電話：23568030</p></body></html>