<html><header><meta charset="utf-8"><title>百萬像素+MP3機<br>E720影相聽歌免揭蓋</title></header><body><h1>百萬像素+MP3機<br>E720影相聽歌免揭蓋</h1><p>當年三星E700以過萬蚊天價登陸香港，事隔差唔多年半，後繼機種E720日前亦以水貨姿態登場！E720外形保持E700特色，今時今日睇番，依然唔覺老土，而且內置硬件規格亦都三級跳；換上百萬像素鏡頭及藍芽外，更強攻MP3機領域，內置82MB記憶體，機面加上MP3機按鈕，由聽歌到影相都唔使揭蓋，各位一於可以收埋屋企部MP3機！&#13;<br>&#13;<br>記者、攝影：劉耀祥　ImageGirl：Jasmine</p><p>PROFILE</p><p>制式：GSM900/1800MHz雙頻&#13;<br> 鏡頭：100萬像素　記憶體：內置82MB&#13;<br> 內芒：26萬色TFT（176×220像素）&#13;<br> 外芒：6萬5色OLED（96×96像素）&#13;<br> 功能：MP3播放/鈴聲、MMS、64和弦、JAVA、藍芽&#13;<br> 備用時間：130小時　通話時間：200分鐘&#13;<br> 體積：91×45×23mm　重量：90g&#13;<br> 售賣點：萬方科技（27872626）&#13;<br> 旺角先達廣場地下39號舖&#13;<br> &#13;<br> 年半之前，三星E700水貨到港，因為比起當時之三星機種，外形與別不同，所以造出破紀錄$13,000炒價，成為一時佳話！之後行貨開賣，氣勢繼續一時無兩，周街都見到人手一部。不過今次E720就「平平實實」，雖然功能比E700高幾班，但亦未出現大炒情況，最主要都係新鮮感未有E700般震撼，所以首批水貨開價都只係$3,480，反而顯得更抵玩！</p><p>3D聲效可調EQ</p><p>近期三星新機都以推蓋式機種為主，當中尤其以高階機種更為明顯。所以對於鍾情摺機之用家，E720的出現當然大力叫好，就算E720外形未有太大變動，亦都覺得心滿意足！雖然話E720風格依舊，之但係小變都係有，最明顯就係機面多咗三個掣，亦都係今次E720重頭主打功能──MP3播放！用家毋須揭開部機已可聽MP3，隨機亦跟有立體聲耳筒，雖然音質唔錯，不過唔可以作線控使用，調校音量始終都要按機身上的音量掣，較為不便。&#13;<br> 話到明主打播放MP3功能，設定上亦非常多元化，內置均衡器以播放唔同類型歌曲之外，更有3D聲效，聲音明顯更具立體感，人聲、音樂唔會揦埋一嚿，比好多賣MP3功能嘅手機更勁！不過更好玩就係播放介面有「換皮」功能，內置3款唔同Style嘅「皮」（Skin）畀你換，睇得耐都冇咁易厭啦！最後一提就係MP3可作鈴聲使用，相當方便。</p><p>播片流暢有驚喜</p><p>其實除咗聽MP3之外，三星亦都為E720其他方面加料，最緊要就梗係「基本裝備」嘅百萬像素鏡頭，睇番三星𠵱家賣緊街嘅手機之中，具有百萬像素鏡頭者寥寥無幾，E720又可以為各三星迷提供多一個選擇！而影相不嬲都係三星強項，從現時大賣之D508所見，質素已經可見一斑。雖有齊特別效果及相框等玩意，但未有太大驚喜，只算交足功課。反而播片功能就令人有驚喜，畫面流暢之餘，更具有搜畫功能，並非逐格逐格跳跳吓，而係好快速咁將畫面前後移動，非常好玩！再講E720厲害之處，就係內置藍芽功能，同D508一樣，用藍芽Send歌Send相都冇問題，相信喜歡D508之功能、又想要番摺機之用家，E720絕對係首選！</p><p>行家用家點睇E720？</p><p>Gabriel（手機舖Sales）&#13;<br> 自己都幾鍾意摺機，不過𠵱家E720水貨暫時未有中文版本，所以貴少少都寧願揀番NECN840！</p><p>阿祥（資深玩家）&#13;<br> 外形欠缺新意，但有百萬像素鏡頭撐場，重可以當埋MP3機用，連買MP3機錢都慳番，都有啲心動㗎！</p><p>阿Dee（手機舖Sales）&#13;<br> 功能同D508好似，個樣亦係自己鍾意嗰類，幾欣賞可以做埋MP3機，自己都心大心細想換機。</p></body></html>