<html><header><meta charset="utf-8"><title>手機都玩納米銀機殼自動殺菌</title></header><body><h1>手機都玩納米銀機殼自動殺菌</h1><p>手機可以講係幾私人嘅物品，莫講話機內資料唔想俾人睇，就連機殼都唔係好想俾人掂，一陣搞到一大堆細菌黐晒上部機度，就唔係咁好啦！所以LG新機F2300就大玩健康概念，採用納米銀外殼，自動抗菌兼殺菌，講電話都講得健康啲！&#13;<br>&#13;<br>記者、攝影：黃河</p><p>唔少家庭電器如雪櫃、冷氣機、洗衣機及空氣清新機等等，其實都早已經有採用納米銀技術，最大的目的都係抗菌兼殺菌。查實一部手機，成日俾人「噴口水」，兼且成日匿埋喺陰暗嘅褲袋同手袋裏面，好日都唔唞吓氣，乾淨程度真係令人懷疑，所以將納米銀技術注入手機之中，唔係淨係Gimmick嘢咁簡單！</p><p>外形有來頭</p><p>雖然話LGF2300採用納米銀技術，之但係外殼同一般手機都冇乜分別，因為納米銀乃無色無味之物料。而LG就將納米銀鍍上機身表面，唔使驚捽兩捽就甩晒。外形圓圓碌碌的F2300，睇落除咗得意之外，唔好以為又係普通摺機，查實呢個Design都大有來頭，因為之前就憑住呢個Look拎咗個05年「iFProductDesignAward」！除咗夠圓之外，F2300手感亦都有一貫韓機風格，就係按鈕同屏幕都夠晒大，用嚟做「爸爸媽媽」手機就最啱！</p><p>價錢夠抵玩</p><p>以規格論，F2300唔算係突出之列，只係「平均地」咁有個33萬像素鏡頭、40和弦及6萬5色芒等，不過以$1,980嘅價錢，買部影相摺機之餘重要係防菌，都算幾抵玩！實用性方面，33萬像素鏡頭亦保持一貫水準，影像反應爽快，當然相框及特別效果等亦都唔少得！而6萬5色芒睇相亦都唔錯，光度足夠，可惜只係解像度較低，線條較為粗糙。除此之外，F2300內置之程式亦相當全面，單位轉換、日程表及備忘錄等，兼且支援JAVA。而鈴聲方面就支援mmf及midi格式鈴聲。</p><p>LGF2300Profile</p><p>制式：GSM900/1800MHz（雙頻）&#13;<br> 外芒：6萬5色OLED&#13;<br> 內芒：6萬5色TFT（128×160像素）&#13;<br> 鏡頭：33萬像素&#13;<br> 記憶體：內置4MB&#13;<br> 功能：40和弦、MMS、	JAVA、GPRS&#13;<br> 備用時間：200小時&#13;<br> 通話時間：180分鐘&#13;<br> 體積：88×46×24mm&#13;<br> 重量：96g&#13;<br> &#13;<br> Powercom&#13;<br> 查詢電話：26361123</p><p>影相摺機要架「細」</p><p>若果只有千零蚊「筆直」，又想搵部細細哋嘅摺機，選擇真係多如天上繁星，若果真係冇乜心水，不如睇埋以下嘅介紹！</p><p>平價3G機NECN338</p><p>相當抵玩之3G機，淨機價都係千零蚊，而且機身輕巧，可旋轉10萬像素鏡頭影相拍片都冇問題。&#13;<br> 規格：WCDMA、GSM雙頻、6萬5色芒、40和弦、JAVA&#13;<br> 售價：$1,480（a）</p><p>女士至啱PHILIPS655</p><p>最新上市之PHIILIPS摺機，機面大大個自拍鏡，可以做埋鏡仔用，女性用家相信會好Buy！&#13;<br> 規格：GSM三頻、6萬5色內芒、64和弦、30萬像素鏡頭、GPRS&#13;<br> 售價：$1,980（a）</p><p>鵝蛋手機三星E330</p><p>無天線鵝蛋外形，流線感十足，功能上亦一般三星規格，30萬像素鏡頭及6萬5色芒。&#13;<br> 規格：GSM雙頻、6萬5色內芒、40和弦、30萬像素鏡頭、GPRS&#13;<br> 售價：$1,430（b）</p><p>查詢</p><p>（a）萬方科技（27872626）&#13;<br> &#13;<br> （b）菱科傳訊（21099998）</p></body></html>