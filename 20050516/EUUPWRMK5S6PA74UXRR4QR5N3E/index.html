<html><header><meta charset="utf-8"><title>　　證監順應潮流搞問責 - 李八方</title></header><body><h1>　　證監順應潮流搞問責 - 李八方</h1><p>證監會成立咗十幾年，近日罕有咁向傳媒機構寄發意見調查問卷，話希望提高對公眾嘅問責性同透明度。份問卷有七頁，問吓傳媒對證監新聞發布工作同處理傳媒查詢嘅滿意程度，總之要幫吓佢哋嘅公關部門畀吓分。證監平時問市場人士攞資料查案就多，今次問記者，都算幾特別。&#13;<br> 問卷裏面話，正研究成立一個非法定委員會嘅可行性，委任傳媒高層代表加入，以便加強同傳媒溝通，計劃每年開兩至三次會。喺公營部門嚟講，呢個做法都算新鮮，但唔知個委員會有幾大，會唔會順得哥情失嫂意呢？&#13;<br> 八方見證監由當初畀人高高在上感覺，到𠵱家順應問責，睇住佢進步。證監主席沈聯濤九月離任，新人上場，唔知新人事會唔會有新作風？但開放問責嘅大潮流，相信冇乜人可以逆轉。&#13;<br> &#13;<br> <br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>