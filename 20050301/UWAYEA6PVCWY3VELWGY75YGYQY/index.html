<html><header><meta charset="utf-8"><title>鐵騎速報：<br>KawasakiKLE500全新中量級街爬高身高性能</title></header><body><h1>鐵騎速報：<br>KawasakiKLE500全新中量級街爬高身高性能</h1><p>鍾意爬雞嘅玩味又覺得其單薄外形唔順眼？喜歡街車嘅實用穩定又不甘於過份沉悶嘅操控性？好多鐵騎士嘅內心就係咁矛盾，就係咁三心兩意，所以近年街爬愈嚟愈受歡迎，唔少歐日名牌車廠都爭相推出不同級別多用途車款。Kawasaki一架05新款KLE500，係香港較少見嘅中量級道路越野兩用車種，無論外形、性能都集合晒越野車、街車嘅優點，搶眼嘅新造型更猶如Z1000嘅越野版，定必引得一班心繫Z1000、但又嫌大嫌貴嘅車迷心癢難耐。&#13;<br>&#13;<br>記者：馬慶武&#13;<br>攝影：陳陶鈞&#13;<br>模特兒：Heidi</p><p>橙色車架搶晒鏡</p><p>見到KLE500嘅新造型，第一時間諗起同廠嘅街車Z1000，因為新車車頭嘅頭燈及小風擋設計極有Z1000嘅影子。新一代KLE明顯喺外形上尋求突破，車身顏色有兩種，黑橙及銀色同樣襯上橙色車架，搶眼得交關！&#13;<br> 由車頭開始到油缸Fairing都好有街車Feel，不過行程較長嘅頭尾懸掛、越野車胎、頭尾高中間凹嘅Seat位、850mm座高，以及高置嘅排氣喉，都係比較偏向爬山車嘅設定。混合出嚟外形完全無突兀感，整體流線感極佳。</p><p>越野裝備機件篇</p><p>街爬實用位出奇多</p><p>有番咁上下級數，設備當然唔失禮。現時流行嘅單眼仔頭燈，即低燈只會着一邊，唔算靚仔但有特色。橙底表板組合易睇又好睇，把手兩邊設有風擋，寒冷天氣下揸車對手唔會咁凍。斜前嘅後座有安全感坐得穩，最後更有越野車必備嘅行李架，就算唔裝尾箱都可以縛車冚、袋等雜物。如果裝埋尾箱，KLE嘅實用性高得緊要，不過外觀就無咁靚仔喇！</p><p>越野裝備　操控篇</p><p>凹凸路段發揮所長</p><p>以500cc級別電單車嚟講、KLE嘅操控性都好親民，181kg嘅車重、850mm嘅座高都無帶嚟任何壞影響，闊把手、窄車身更加係平易近人嘅元素。為咗達到歐盟二期廢氣規格標準，排氣喉較靜之外，最大馬力亦低過前一代幾匹，不過4.2kgm嘅扭力輸出，卻令KLE擁有頗佳加速力，尤其高轉時更加爽勁有力，愈扭愈有。油壓前叉、尾單筒避震調校得唔硬，配合21吋前轆，當遇到凹凸不平路段，就係KLE表現自己街爬優點嘅最好時機！</p><p>KawasakiKLE500Specifications</p><p>引擎：498cc四衝水冷DOHC並列雙汽缸&#13;<br> 缸徑×衝程：74.0×58.0mm&#13;<br> 壓縮比：9.8:1&#13;<br> 馬力：45ps/8,300rpm&#13;<br> 車架：高拉力鋼管雙搖籃式&#13;<br> 傳動：6前速棍波&#13;<br> 懸掛：套管油壓前叉（前）單筒油壓避震（後）&#13;<br> 輪胎：90/90-21（前）130/80-17（後）&#13;<br> 制動：碟式（前）碟式（後）&#13;<br> 尺碼：2215×880×1270mm&#13;<br> 軸距：1500mm&#13;<br> 座高：850mm&#13;<br> 車重：181kg&#13;<br> 油缸容量：15公升&#13;<br> 車輛提供：泰力摩托車中心（25122228）</p></body></html>