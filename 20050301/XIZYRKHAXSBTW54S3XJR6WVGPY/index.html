<html><header><meta charset="utf-8"><title>數碼影音：<br>柯達10倍變焦DC全球最輕</title></header><body><h1>數碼影音：<br>柯達10倍變焦DC全球最輕</h1><p>04年卡片式DC當道，到05年最有人氣肯定係大炮DC！以往大炮DC嘅焦距都同機身重量成正比，即係焦距愈勁機身就愈重。不過柯達嘅Z740就創出新低，配10倍光學變焦鏡，機身都只有287g重，就算Zoom足成日都唔會手軟！&#13;<br>&#13;<br>記者、攝影：劉耀祥&#13;<br>ImageGirl：Kendy</p><p>近期大炮DC愈出愈多，各大廠商都一味鬥長，你出8倍光學變焦咩？我出夠12倍！不過今次Kodak就大玩高招，唔使同你鬥長，新機Z740具有500萬像素CCD之外，亦都只係「安安份份」配番個10倍光學變焦鏡頭，之但係喺機身重量上就大大偷輕，造出創紀錄嘅287g，拎上手跟機身Size完全不成比例，真正大機功能細機感受！</p><p>大幅減磅之謎</p><p>「Z」系列乃Kodak05年嘅新產品線，主要係承接以往嘅DX系列。而Z740由外形同功能都跟DX7590相似，不過Z740嘅價錢就比DX7590平，本來係好事一件，之但係一定要跟埋個PrinterDock買，套裝價要$3,790，若果可以單機形式發售就更好！而今次用上10倍光學變焦嘅Z740，冇再用老拍檔SCHNEIDER鏡頭，而係用番自家RETINAR鏡頭，既可以令機身重量減少，更重要係直接令成本下降，受惠者當然係用家。而另一輕量化功臣，就係全機用上塑膠外殼，聽落好似好Cheap，不過睇過實物就有另一種睇法。因為全機外殼噴上銀色，令外觀質感十分重金屬，質感依舊實在！</p><p>新手老鬼都啱玩</p><p>Z740以低價搶奪大炮DC市場，功能上亦都相當齊全。內置多個場景模式，款式多達18款，其中連Party、煙花、雪景都有，差唔多去到邊都會有個合適場景模式，對攝影初哥就認真幫到手。而老手亦都可以玩吓快門先決、光圈先決，甚至全手動功能，當然白平衡同ISO都一樣有得自行調校。可惜冇得加外置閃光燈就略為失色，好彩整體操作都幾順手，因為大部份按鈕都設於機身右側，影相時最主要都係郁吓隻大拇指同食指，啱晒筆者呢種懶人一族。最後一提，Z740有一個好奇怪嘅設計，就係當開機嘅時候，閃光燈就一定會彈起，其實閃光燈隔籬都已經有閃燈開關掣，何解會有如此設計？真係耐人尋味。</p><p>PROFILE</p><p>感光元件：536萬像素CCD&#13;<br> 變焦：10倍光學/5倍數碼&#13;<br> 顯示器：1.8吋&#13;<br> 記憶儲存：內置32MB＋SD/MMC槽&#13;<br> 電池：兩粒2A電&#13;<br> 體積：97.6×77.5×72mm&#13;<br> 重量：287g&#13;<br> &#13;<br> KodakHK&#13;<br> 查詢電話：800901514</p><p>長炮細機</p><p>要玩長炮DC，唔一定要大大部，市面上唔少廠商都有推出輕巧式長炮DC，而且價錢隨時比卡片式DC更平，更抵玩！</p><p>Z5防震長炮</p><p>KonicaMinolta新鮮熱辣之長炮機，利用CCD移位設計，令Z5具有防手震功能，夜晚影都咁有把握！&#13;<br> 規格：500萬像素、12倍光學&#13;<br> $3,380（b）</p><p>FZ20古典大炮</p><p>Panasonic嘅FZ20一身傳統菲林機外形，擁有500萬像素CCD，以及12倍光學變焦，菲林機玩家首選機種！&#13;<br> 規格：500萬像素、10倍光學&#13;<br> $3,850（b）&#13;<br> </p><p>S5500平價專業</p><p>富士類似單鏡機設計嘅DC，配上10倍光學變焦鏡，感覺更為專業。拍片有640×480像素，當DV用都得。&#13;<br> 規格：400萬像素、10倍光學&#13;<br> $2,200（b）</p><p>C770細機長炮</p><p>Olympus嘅C770機身夠細，擁有10倍光學變焦想玩遠攝，都唔一定要拎住大大支大炮出街！&#13;<br> 規格：400萬像素、10倍光學&#13;<br> $2,570（a）</p><p>查詢</p><p>（a）33數碼（28329781）&#13;<br> （b）Coxell（28388565）</p></body></html>