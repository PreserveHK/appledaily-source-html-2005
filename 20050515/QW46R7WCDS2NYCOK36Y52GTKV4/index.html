<html><header><meta charset="utf-8"><title>　　周一嶽論人生好感慨 - 李八方</title></header><body><h1>　　周一嶽論人生好感慨 - 李八方</h1><p>喺官場講起領呔，當然會諗到煲呔曾，原來衞福局局長周一嶽（圖）對領呔都有一番領會。佢噚日出席港台節目《活着就是希望》啟播禮時，專登戴咗一條棗紅色底、紅黑灰小點嘅領呔，佢就用呢條呔講人生大道理。&#13;<br> 周局長話，啲紅點好似人生光輝時間，而黑同灰點就好似衰咗嘅時間，好比人生有起有落，故此唔好因一時逆境而自尋短見，「人生永遠由一點走到另一個點，唔會留喺一個點上，低潮過後，會有光輝日子。」&#13;<br> 周局長咁感慨係有原因嘅，原來佢當年做實習醫生時，第一個要救嘅人就係因自殺而被送到急症室，最後都死咗；死者啲親友傷心欲絕，令佢好深刻。行醫咁多年，佢又見過唔少自殺不遂而終身殘廢嘅人，佢覺得更加可憐。&#13;<br> &#13;<br> <br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>