<html><header><meta charset="utf-8"><title>黃金周與大長今 - 陳也</title></header><body><h1>黃金周與大長今 - 陳也</h1><p>阿仔外號黃金周，因為是去年五一黃金周檔期出生。叔叔嬸嬸一班老餅無甚記性，甚至主動提早進入老人癡呆境界，記性似董特首的健康，隨時會忽然差。所以叫這個突然空降的非常世姪做黃金周，上口易記，實冇撞板。&#13;<br> 朋友心水清，說今年黃金周遠不如去年熱鬧，事關國內遊客吼定迪士尼的新屎坑，個個預訂好套票到時玩開幕，這個pre-Disney五一黃金周，霎時靜局。朋友笑說，黃金周降溫，假如阿仔今年出世，說不定會食勢叫做大長今。噢，個仔綽號有個Great字，也不錯嘛。&#13;<br> 好彩，小乖乖馬騮仔個性，不愛喊苦喊忽。更好彩的是，生了個XY兒子，否則的話，愛搞鬼的aunties們肯定叫她做金枝慾孽，迫我日日替她紮慈禧頭穿旗裝，扮如妃去公園嚇人。整個中環都知道有個將女兒裝扮成萬聖節嚇鬼的黐線阿媽。&#13;<br> 黃金周撞正《大長今》，韓風勁吹，阿仔也跟風的話，最應該娶個大佬做老婆。韓片《我老婆係大佬》挺好玩的，假如有個劈友大佬老婆照住，我這個阿媽會好放心。所以幾個月前，當韓風吹正東南之際，我已經改口不叫阿仔做ＢＢ，開始叫他細佬。做小的也走紅，小長今四四正正比香港很多女童星老實，不過做老婆就未夠班，幫阿仔搵心水，都係太早。&#13;<br> 當韓片播得夠爛時，正好迪士尼上場。香港人的羊群效應很強，經傳媒扯線，避開東隧加價集體自動自覺提早出門的人，會迅速放下韓劇換畫追捧大美國文化。有個奄尖茶煲阿媽，我家裏這個小矮人，會鍾意低Ｂ的白雪公主才怪哩。</p></body></html>