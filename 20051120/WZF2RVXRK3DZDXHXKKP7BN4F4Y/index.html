<html><header><meta charset="utf-8"><title>煲碟王：超熱賣！《強戰世界》玩衋科幻經典</title></header><body><h1>煲碟王：超熱賣！《強戰世界》玩衋科幻經典</h1><p>天上突然閃電，並出現地裂，然後汽車被拋高十幾米、教堂一分為二，跟住再有幾隻五、六十層樓高嘅「怪物」從天而降……！以上橋段，聽起嚟熟口熟面，其實係史提芬史匹堡執導嘅科幻電影──《強戰世界》。據旺角DVD店負責人講，可能呢套電影食住「橋段雖舊、大把人受」嘅心理，推出近一個禮拜，已賣出近300隻，係近期最熱賣3區DVD！加上靚音色、緊張情節等鋪排，絕對係今個星期必買「炸機」DVD！&#13;<br>&#13;<br>記者：陳國輝</p><p>Profile</p><p>片長：117分鐘&#13;<br> 級數：IIA&#13;<br> 發行：得利&#13;<br> 售價：$149</p><p>電影改編自1893年嘅同名小說。故事發生喺一個唔稱職嘅父親──雷費拉（湯告魯斯飾）身上。一日，其前妻瑪莉因事外出，於是將大兒子羅賓及小女兒麗素交畀雷看管幾日。點知前妻一走，驚人事件隨即發生！幾架早已醞釀喺地底嘅巨型三腳機器人，突然從地面升起，並瞬間摧毀附近嘅一切，正式展開外星人嘅侵略行動！</p><p>收錄53年同名電影片段</p><p>《強》嘅碟盒包裝相當簡單，冇公仔、筆記簿之類贈品，不過BonusDisc嘅內容勁豐富，好似電影製作特輯，導演史匹堡個人專訪同一眾幕後功臣同演員訪問咁，一樣都冇少，最正係揭露電腦特技製作過程，對電影認識更深！另外重收錄有1953年拍攝嘅同名電影片段，能夠欣賞番當年嘅科幻電影技術，呢一點已經值得收藏。</p><p>外星人襲地球　驚嚇必睇位</p><p>執在史提芬之手嘅《強戰世界》，雖不及當年《侏羅紀世界》、《小魔怪》，甚至《ET》來勢咁猛，但講到大搞科幻特技，依然好拿手！以下係本片勁玩Effect嘅情節，必睇！</p><p>全城地裂</p><p>突然間，地面上出現一個大窿同裂紋，起初重以為係發生地震，點知原來冇咁簡單！呢條裂紋愈伸愈長，除咗破壞大部份建築物以及汽車，更令唔少市民跌落裂縫入面慘死，場面好震撼！</p><p>分解「強」光</p><p>不明來歷嘅三腳機器由地底飛出，並立即進行人類大滅絕嘅計劃！一方面佢身上有保護罩，飛機大炮亦打唔傷佢；其次係由佢眼睛所發出嘅強光，可分解人類身體！</p><p>驚慌逃忙</p><p>為逃離城市，「靚老湯」駕駛汽車並接載兩名仔女一齊走。不過，因地面裂縫不斷擴大，令城市建設例如行車天橋、大型建築物相繼崩塌，汽車更像波子機般彈來彈去，呢段情節原來係一Shot過，睇得夠緊張！</p><p>空群追擊</p><p>以為三腳機器只得一隻嘅話，咁就錯喇！人類逃離到岸邊準備乘船之際，竟有多達5、6隻三腳機器殺到，最恐怖嘅係今次唔只玩分解，並利用細小工具吸乾人類血液，當為自己補充能源，相當殘忍！</p><p>DVDPRO（23326326）&#13;<br> 地址：旺角奶路臣街6E德發商場地庫B4舖</p></body></html>