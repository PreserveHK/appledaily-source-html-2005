<html><header><meta charset="utf-8"><title>冬日靚湯之燉到最補：蛇碌補身唔腳軟</title></header><body><h1>冬日靚湯之燉到最補：蛇碌補身唔腳軟</h1><p>香港人食盡五花八門的維他命丸、孢子靈藥，希望延年益壽、強健補身，計我話一日一碗靚湯就最實際。不過要燉一盅好湯亦是一門高深的學問，無論在選料、份量、煮法及時間控制上都要恰如其分。今次寇鴻萍專誠請教釆蝶軒賴師傅如何燉製暖胃又補身嘅靚湯，親身示範從而討一討老公歡心。&#13;<br>記者：許維雅&#13;<br>攝影：陳陶鈞&#13;<br>鳴謝：山頂廣場釆蝶軒（場地）、ARTINI（飾物）、ChrisTse@SalonIDE（髮型）&#13;<br>顧問：賴正成師傅@釆蝶軒、黃培燦中醫師@東方紅</p><p>即刻行快兩步：北芪黨參淮杞燉蛇碌</p><p>北芪、黨參消炎補氣，配合蛇碌的話有行氣活血的作用，天冷飲用可以有暖身之效。不過孕婦切忌飲用此湯，一來有藥材成份，二來中國人唔主張孕婦食蛇。&#13;<br> </p><p>材料</p><p>$50/2人份量&#13;<br> 北芪、黨參、淮山、杞子各1錢、蛇碌4件、豬𦟌3両、金華火腿5錢、果皮5錢、花雕酒1茶匙、鹽少許</p><p>製法</p><p>時間：6個半小時&#13;<br> 先將蛇碌洗淨出水10分鐘，再飛凍水清洗多一遍，然後放入燉盅。豬𦟌、金華火腿出水5分鐘，再放入燉盅，最後放入果皮和藥材，加入花雕酒、鹽和12両水，燉6小時。</p><p>貼士</p><p>蛇碌是蛇去皮後肉連骨的部份，如果怕蛇的腥味，可以出水耐一點去腥味。放材料入燉盅時，藥材要最後放面，肉放在底部。</p><p>骨頭唔易脆：花膠菜膽燉響螺</p><p>這個湯最適宜冬天飲用，因為冬天時間骨骼比較脆弱，花膠可以防治骨質疏鬆，對糖尿病病人又有益。當然花膠亦有平有貴，價錢因貨而異，不過大致上都有豐富膠質，所以對男女老少都有益。&#13;<br> </p><p>材料</p><p>$70/2人份量&#13;<br> 花膠4件、大白菜半斤、響螺2隻、豬𦟌3両、金華火腿5錢、果皮1/4片、鹽少許</p><p>製法</p><p>時間：7個小時&#13;<br> 花膠要隔日洗淨浸水，第二日用熱水將花膠焗至腍身，再啤凍水切件備用。大白菜出水2分鐘，切除綠葉部份。豬𦟌、金華火腿、響螺出水5分鐘，再過凍水洗淨，放入燉盅，再入果皮、菜膽和12両水燉三小時後，才加花膠再燉三小時。</p><p>貼士</p><p>花膠數量因人而異，喜歡湯質較膠的話，可以多放幾件。不過，花膠切忌燉六小時，因為會燉溶花膠，如果煲湯的話，只須熄火前20分鐘才放入湯煲。</p><p>頭痛ByeBye：川芎白芷天麻燉魚頭</p><p>這個湯有補腦、驅寒驅風的作用，最適合容易頭痛的人士。因有藥材嘅緣故，孕婦不宜飲用，小朋友亦最好避免，成年人經常用腦過度就最啱飲。</p><p>材料</p><p>$60/2人份量&#13;<br> 川芎1錢、白芷1錢、天麻4片、大魚頭半個、金華火腿5錢、果皮1/4片、合桃肉1錢、豬𦟌3両、花雕酒1茶匙、鹽少許</p><p>製法</p><p>時間：6個半小時&#13;<br> 先將魚頭洗淨煎香5分鐘，然後放入燉盅。再將金華火腿和豬𦟌出水5分鐘，再放入燉盅，最後放入其餘藥材、合桃肉和果皮，加入花雕酒和12両清水，蓋上盅蓋放入蒸爐或水煲內以大火燉6小時。</p><p>貼士</p><p>用上一些海鮮類的材料如魚頭來燉湯，可以加少少花雕酒來辟腥。川芎、白芷、天麻通常都會一齊使用，屬於專治腦部的藥材。燉湯時藥材必定要放面。</p><p>老少咸宜：杏汁燉白肺</p><p>天氣乾燥又大塵，白肺湯有補肺功效，而雞腳則有補腳力的作用。相比其他燉湯，這個湯夏天飲用亦可，而且一家大細、男女老少都適合飲用。</p><p>材料</p><p>$30/2人份量&#13;<br> 南杏8両、雞腳4隻、豬肺8小件、豬𦟌3両、金華火腿5錢、果皮1/4片、鹽少許</p><p>製法</p><p>時間：7個半小時&#13;<br> 南杏浸水1小時至軟身，加入相同份量的水（8両水）放入攪拌機攪溶，隔渣取出杏汁備用。雞腳、豬肺、豬𦟌、金華火腿出水5分鐘，放入燉盅，然後倒入杏汁，再加4両水、鹽和果皮燉6小時。</p><p>貼士</p><p>隔除南杏渣可以用平時煲魚湯裝魚的布袋，一來容易，二來必定隔得乾淨。豬肺較其他材料污糟，一大個買回來後洗淨切小件，方便再清洗多一次。</p><p>男人最啱：海龍巴戟燉瘦肉</p><p>海龍巴戟有補腎、壯腰的功效，這個湯水可令人強腎助陽，有活骼筋骨之作用，最適合當然是男士飲用，孕婦切忌飲用之外，作感冒人士和小朋友都不適合。</p><p>材料</p><p>$260/2人份量&#13;<br> 海龍、巴戟各1両、瘦肉3両、薑2片、鹽少許</p><p>製法</p><p>時間：3個小時&#13;<br> 將瘦肉出水5分鐘，放入燉盅，海龍、巴戟洗淨後連薑片放入，加2碗半水和鹽燉2至3小時。</p><p>貼士</p><p>海龍有平有貴，當然靚啲亦比較昂貴，大概$250/両。其實東方紅亦有即飲海龍巴戟湯包，若果貪方便嘅朋友可以買回家翻熱即飲，亦十分方便。</p><p>豬𦟌肉嫩口最啱燉</p><p>「燉湯肉最好揀豬𦟌肉，夠嫩口又夠鮮味。想濃味一點，不防加啲湯骨。燉湯時間上要控制得宜，燉盅可以隨凍水放入煲內，但計時由水滾起計6小時。燉湯的湯水顏色會較清，但味道亦較淡，所以招呼朋友可以選擇燉法，自己屋企人飲用可選擇煲法。如果煲的話就要小心控制火候，大火至水滾後應校去文火煲，而燉湯應多小心留意乾水。」</p></body></html>