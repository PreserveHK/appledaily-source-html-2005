<html><header><meta charset="utf-8"><title>有運到：扭正金青蛙升職結婚樣樣得</title></header><body><h1>有運到：扭正金青蛙升職結婚樣樣得</h1><p>某程度上，扭蛋本身已經算是一種占卜。淨係入錢，扭動控桿，等個公仔碌出嚟嗰種心情都夠過癮。日本推出了不少有占卜、招運成份的扭蛋玩意，返工前扭兩扭，睇睇每日運程先至出門口。&#13;<br>&#13;<br>記者：陳慧敏&#13;<br>攝影：楊錦文&#13;<br>Model：Christy</p><p>指你迷津型</p><p>得意占卜扭蛋機，不同顏色問不同運程，例牌菜如愛情、事業、健康及學業運，重印埋籤文同你解惑㖭！</p><p>青蛙仔扭蛋</p><p>掌管你的健康同學業運等五款青蛙仔連同肚內的六色小青蛙，對照解籤表就可知結果。其中金色代表一本萬利乜都得啦！$25-$35/個（a）</p><p>HelloKitty大頭扭蛋</p><p>共六種顏色的Kitty分別控制你的戀愛運、財運、學業運等六種運程，內藏4個印了不同記號的小扭蛋，解籤紙張張唔同，扭中蝴蝶結就最好運。不過既然個頭係透明嘅，小記出術，搖到想要嗰粒落坑先扭，可以百發百中！$29-$35/個（b）</p><p>捽肚腩青蛙</p><p>邊默念問題邊轉動青蛙肚，就可以捽出今日運程。齒輪轉動時還會發出TakTakTak的聲音，都幾搞鬼。$88/6隻（c）</p><p>茶葉狗籤筒</p><p>茶葉狗有整體運、財運、戀愛運、學業運四款，4支籤分別為大吉、吉、小吉同凶，黑仔機會不過25%，而且Size的骰，決定唔到食豬扒飯定叉燒瀨，都可以幫你卜一卜。$25/隻（b）</p><p>擺明保你型</p><p>這類扭蛋唔使你碰運氣，擺明保佑你，要乜運有乜運，睇啱先買佢返屋企，講到尾就係招運擺設。</p><p>肥嘟嘟招運青蛙</p><p>又係蠢蠢哋青蛙，唔單止保佑你重有浮水特異功能，學業同一般運程任你揀！$15/隻（a）</p><p>茶葉貓狗連祈福牌</p><p>只要在祈福牌上寫上心願，就會幫你招好運。然而個牌得手指尾咁大，想多幾個願望都唔夠位寫，靠造型可愛搭夠啦！$25隻（b）</p><p>行運超人公仔</p><p>絕對是卡通史上最強超人，市面稀有，這套也僅餘幾隻。想符碌過關靠晒佢哋喇！$30/隻（e）</p><p>占卜屎家族</p><p>軟綿綿笑咪咪的海綿屎家族，反轉個肚，原來都幫你催緊運㗎！成個屎家族有8嚿，其中彩色怪屎保你整體運，黑色嘅重叫你注重肝臟健康㖭！$25起/隻（a）</p><p>任你扭：護身符扣針</p><p>呢啲護身符扣針要靠運氣扭冇得賣。有福氣不倒翁、晴天娃娃、開運護身符。$10/扭一次（d）</p><p>售賣點</p><p>（a）寶寶龍&#13;<br> 旺角兆萬中心地庫二層B219&#13;<br> （b）両國&#13;<br> 旺角兆萬中心地庫二層B209&#13;<br> （c）ToyHouse（23842888）&#13;<br> 旺角兆萬中心1樓120舖&#13;<br> （d）SilverDynasty（31882421）&#13;<br> 銅鑼灣地帶1樓129室&#13;<br> (e）旺角皆旺中心2樓226號舖</p></body></html>