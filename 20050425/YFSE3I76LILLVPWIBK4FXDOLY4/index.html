<html><header><meta charset="utf-8"><title>獨立宣言：$5,000租部屋</title></header><body><h1>獨立宣言：$5,000租部屋</h1><p>炒樓係大人遊戲，冇成本食大茶飯嘅後生仔女，惟有租樓。據地產商所講，年輕租客除咗鍾意去租冇雷公咁遠的西貢村屋，近期重有唔少人租旺區，貪熱鬧、就腳。&#13;<br>&#13;<br>記者：馬慶武　攝影：陳盛臣、陳智良、馬慶武&#13;<br>Models：Ricky、Chrissie、Lo（D8）</p><p>租盤資料</p><p>地點：西貢新景台某村屋2樓&#13;<br> 面積：600呎（開放式）&#13;<br> 租金：$4,500</p><p>西貢村屋$4,500</p><p>利　環境清靜好寫意&#13;<br> 西貢村屋比市區平租，地方略大，多數人係貪呢度遠離煩囂，環境清靜。喺西貢住咗兩年村屋嘅阿子話：「之前住過荃灣、西灣河、西環等地方，覺得西貢的好處係環境舒適清靜，放假最寫意。」&#13;<br> &#13;<br> 弊　出市區唔就腳&#13;<br> 阿子話：「開放式間隔最好用，唔可以揀太隔涉嘅地區，好似南圍就太唔就腳，呢度近市中心，落街買嘢都方便。最緊要係出市區的小巴由市中心開出，去到南圍已經客滿，冇車返工就要預多啲時間。」</p><p>近期推介&#13;<br> 地點：蠔涌村村屋2樓　面積：300呎1房1廳&#13;<br> 租價：$2,800&#13;<br> 特點：距離市中心8分鐘車程，面積細，價錢較低。&#13;<br> 查詢：美聯西貢分行94820460?29271388</p><p>銅鑼灣部屋$5,000</p><p>利　返屋企即瞓&#13;<br> 「揀旺區中心住的人，大部份都係貪方便！」搬咗來銅鑼灣時代廣場對面舊樓已一年的李小姐話，住旺區真係好方便，好多時玩到三更半夜，朋友們重要捱成粒鐘車返屋企，佢就已經沖完涼上床瞓着覺，地方就腳，重多咗朋友上嚟探訪。而且舊樓的租唔算貴，$5,000已經租到400呎兩房一廳單位。&#13;<br> &#13;<br> 弊　嘈到要報警&#13;<br> 不過住喺呢類旺中最旺的地段，除咗條街24小時都有人聲車聲外，2、3、4樓的樓上舖重引來大量陌生人出入。「一梯兩伙，諗住會靜啲，點知樓上樓下都夜夜笙歌玩到嘭嘭聲，最勁一個星期要報兩次警投訴。」所以李小姐覺得住旺區嘅人多數比較自私，而以前就住開大坑，啲人就斯文啲、親切啲。</p><p>租盤資料&#13;<br> 地點：銅鑼灣羅素街某大廈6樓（時代廣場對面）&#13;<br> 面積：400呎（兩房一廳）&#13;<br> 租金：$5,000</p><p>近期推介&#13;<br> 地點：銅鑼灣怡和街維景軒&#13;<br> 面積：260呎至550呎&#13;<br> 租價：$5,000起（現僅餘部份$6,500）&#13;<br> 特點：服務式住宅，包全屋電視、家具及家居清潔服務，免費傳真機、影印機、洗衣乾衣機及健身房設備。&#13;<br> 查詢：28908810</p><p>地點：油麻地廣華街仁安大廈8樓&#13;<br> 面積：150呎套房&#13;<br> 租價：$2,900&#13;<br> 特點：面積細但包廁廚，每間套房有獨立門及鐵閘&#13;<br> 查詢：通達物業23882088?60897179</p><p>專家教路揀租盤</p><p>通達物業鄭先生：「喺旺區租樓最緊要留意吓大廈進出人士複唔複雜，有冇管理員。如果係旺角，更加要問清楚大廈內有冇色情場所。」</p><p>美聯物業&#13;<br> 告士打道分行胡小姐：「灣仔同銅鑼灣位置差唔多，但租金就灣仔平好多。銅鑼灣好多舊樓地下都係食肆，衞生環境可能較差。」</p></body></html>