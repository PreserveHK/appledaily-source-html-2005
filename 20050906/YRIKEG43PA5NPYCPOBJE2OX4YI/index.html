<html><header><meta charset="utf-8"><title>　　契媽退休禮物最好有第二春 - 李八方</title></header><body><h1>　　契媽退休禮物最好有第二春 - 李八方</h1><p>人稱「眾人契媽」嘅民政事務局常任秘書長李麗娟下個月就退休，自推行高官問責制後，契媽似乎刻意減少曝光，俾肥局長何志平出多啲風頭。&#13;<br> 八方知道契媽一早想退休，但政府一直唔放人，結果佢足足畀咗九封醫生信煲呔，以示自己冇法子再頂落去，先搞掂煲呔畀佢提早告老歸田。&#13;<br> 契媽係政府大公關，佢同唔少地區人士關係好好，八方聽聞退休前佢會巡迴十八區，逐一同各界友好講拜拜，聽日首先會到沙田，有關方面本來想送份大禮賀佢榮休，但諗嚟諗去都冇心水，因為契媽乜都有，最終有人提議送紮花畀佢，亦有人戲言契媽離開官場，最好嘅禮物就係有第二春，但呢樣嘢，旁人好難幫到手。&#13;<br> 契媽同老友講，退休之後都唔慌得閒，事關佢應承唔少機構會幫手做義工，繼續發揮大公關功能，目前未有意思進軍商界。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>