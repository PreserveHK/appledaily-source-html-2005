<html><header><meta charset="utf-8"><title>　　迪士尼門券首度售罄 - 李八方</title></header><body><h1>　　迪士尼門券首度售罄 - 李八方</h1><p>香港迪士尼樂園今年九月開幕以嚟，反應一直唔係咁理想，問親入場人數，啲公關都係𠵱𠵱哦哦話唔講得，就算尊貴嘅立法會議員向樂園攞數字都係不得要領。但噚日樂園突然好高調咁發新聞稿，話噚日樂園門券全部賣晒，重係開幕以嚟第一次。&#13;<br> 迪士尼樂園係我哋香港納稅人都有份畀錢起嘅，全場爆滿當然可喜可賀，八方好開心即刻打電話畀樂園公關，問吓「售罄」即係賣咗幾多張飛呢？勢估唔到公關話，入場人數唔講得云云。&#13;<br> 咁即係點呀，樂園有幾多張飛賣唔講得，賣咗幾多張又唔講得，咁點知佢哋啲飛係賣晒，抑或又賣又送？&#13;<br> 其實迪士尼唔使咁保護自己，潮流要透明，有喜報喜，有憂報憂，如果冇具體數字，記者都考起，因為唔知從何寫起。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>