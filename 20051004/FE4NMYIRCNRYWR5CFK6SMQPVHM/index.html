<html><header><meta charset="utf-8"><title>　　天幕＝面子　煲呔點都要起 - 李八方</title></header><body><h1>　　天幕＝面子　煲呔點都要起 - 李八方</h1><p>剛剛寫過肥龍冇覺好瞓，其實煲呔最近都好唔得閒，皆因要閉門作文，以備下周三喺立法會向六十位尊貴議員發表第一份施政報告。為咗回應班議員嘅要求，佢老哥已經命令肥龍做先頭部隊，本周五去內會俾啲議員蹧躓吓，等大家順番條氣。立會內會亦收到風，肥仔李華明話，係嚟就留番兩點半至四點個檔期畀佢。&#13;<br> 肥龍去立法會好似返娘家啫，佢舊時喺兩局都做過副秘書長，所以冇有怕。當然去得內會就乜都會傾，政改同西九乃必答題目。八方聽聞肥龍初上位時膽粗粗同人講，話佢上場就一定冇天幕，萬萬料不到個天幕等於佢老細曾爵士塊面，唔起等於冇面，到時佢返前祖家英國訪問咪好失威？因為係人都知道，當年係煲呔力撐呢個由英國建築大師NormanFoster設計嘅天幕，重形容係整個西九文娛藝術區靈魂，點可以冇咗呢。&#13;<br> 所以肥龍分分鐘最後要打退堂鼓。八方問梁家傑，政府話驚俾人告所以要保留天幕，身為大狀嘅傑哥話點會呢，嗰四十公頃土地點用法既不必立會通過，份招標文件更冇任何條款可約束政府，幾時推倒重來都冇事，只係煲呔忽然話要講口齒講道義喎，冇法啦。</p><p>要同英女皇交吓心</p><p>傑哥啱啱喺西班牙畢爾包回港，肥龍一開口，佢一定好多嘢想追問，好似政府有冇全盤發展文化嘅策略？將來如何管理以及會否取消單一招標呢？不過，咁多人舉手，唔知有冇得問就真。&#13;<br> 提起煲呔去英國，並非空穴來風。早前佢宣布呢個月二十四日，同廣東省省長黃華華攜手去加拿大溫哥華推銷泛珠三角同大珠三角嘅投資環境，八方聽聞，煲呔覺得既然去得加國，不如去埋美國同英國，反正今次係佢以特首之名，首次出訪海外，唔去拜會舊老闆，好似有啲唔畀面，況且佢嘅爵士銜重唔捨得放棄，都要同英女皇交吓心。&#13;<br> 曾爵士如果真係想去英國，佢位老友英國駐港總領事柏聖文一定幫手安排，到時煲呔讀完施政報告，出外走個圈，以示新政府已坐穩；以後有人要評頭品足特區，請早啲出句聲，唔使衰咗都唔知乜事。至於溫哥華之旅，有數以百計大陸商家參加，港商若有興趣，重有位畀大家報名隨團，以壯行色。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>