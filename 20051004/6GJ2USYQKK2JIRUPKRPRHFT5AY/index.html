<html><header><meta charset="utf-8"><title>　　上山學少林武術 - 李八方</title></header><body><h1>　　上山學少林武術 - 李八方</h1><p>迪士尼開幕後，成為大嶼山熱爆旅遊點，其實大嶼山重有唔少觀光勝地，今年就係寶蓮寺開山百周年紀念，又適逢三年一度嘅「秋期傳戒」法會，噚日就有五百幾個來自世界各地嘅人士，齊集寺內參加傳戒法會，場面鼎盛。&#13;<br> 寶蓮寺話事人釋智慧話，入寺求戒絕對係誠意同耐力大考驗，因為每朝凌晨三點半就要起身，四點三個字開始早課，到六點先食早粥，六點半就有「少林養身功法班」，由少林寺武術學校延亭校長傳授八段錦同易筋經。釋智慧噚日亦有示範練功，甚有宗師風範。&#13;<br> 練完少林武術後，參加傳戒人士八點鐘要習儀，十點上堂，十一點食晏，一點半再習儀，三點鐘做晚課，五點已經係晚飯時間，七點開大靜，半個鐘後懺摩。做足以上咁多嘢，一日功課先至完成。整個傳戒為期二十日，完成受戒後，戒子就可畢業下山弘揚佛法。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>