<html><header><meta charset="utf-8"><title>　　45條關注組報紙周五出世 - 李八方</title></header><body><h1>　　45條關注組報紙周五出世 - 李八方</h1><p>籌備多時嘅A45報，將於本周五創刊面世，免費派畀市民。大狀黨湯家驊話，創刊號印萬五份，當日中午十二點半左右，佢會同余若薇、梁家傑同吳靄儀一齊喺中環華人行附近派，不過佢死都唔肯講頭版講乜，淨係話會同施政報告有少少關係喎！&#13;<br> 湯大狀話，由於冇乜經費同廣告，份報紙每月只可以出一次，不過都有十六版彩色，每月首個星期四免費派發，暫時由吳靄儀做住老總，不過最大問題都係廣告，唔單止大公司、就連友好律師行都唔係幾願意落廣告，因為份報紙政治化喎！如果經費問題解決，咁就可以印密啲啦。其實關注組見張德江都冇提六四，財團又唔使咁驚，唔敢落廣告！</p><p>阿牛公民抗命</p><p>講開傳媒，阿牛有份搞嘅人民電台，噚晚偷偷哋用咗大氣電波嘅FM102.8，試播「風波裡的龍門陣」，重請埋封咗咪嘅黃毓民做嘉賓，但由於佢哋嘅發射器功率唔夠，所以只可以喺金鐘、灣仔同維園一帶播放。&#13;<br> 八方個同事企喺維園對出海皮，聽到廣播但係沙沙聲，喺香港搞地下電台犯法，人民電台呢鋪公民抗命，都係因為政府唔肯開放大氣電波。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>