<html><header><meta charset="utf-8"><title>一丁混自製咖喱醬辣得陰濕</title></header><body><h1>一丁混自製咖喱醬辣得陰濕</h1><p>看餐牌，小辣中辣大辣、一隻三隻五隻辣椒，點菜時心中有數，辣極有個譜！怕只怕陰濕的辣，點陰濕？「燒金渦」新推出的乾濕咖喱一丁，附台灣勁辣XO咖喱醬，混醬撈一丁，辣味隔10秒才發作，好多食客以為不夠辣就瘋狂混醬，落得口水鼻涕流收場，連嗜辣的林祥焜也辣到飛天，你，夠薑接受挑戰嗎？&#13;<br>&#13;<br>記者：周頌堯&#13;<br>攝影：伍慶泉&#13;<br>模特兒：Katie、Alice</p><p>乾濕咖喱一丁$35&#13;<br> 出前一丁做麵底，貪其麵條較硬淨易炒，加秘製咖喱粉炒得乾身，確保少油及麵條乾爽，配料有豬柳、雞柳、五香肉丁或牛肉選擇，蘸台灣勁辣XO咖喱醬吃。&#13;<br> 林祥焜：非一般旺角炒公仔麵，唔油膩，好爽身，不過真係喪辣！開頭無嘢，點知慢慢辣上去，辣到標汗。</p><p>林祥焜食到標汗！</p><p>林祥焜，漫話家兼「高潮樂隊」主音，新作有《Cheese》，無辣不歡耐熱能力驚人，為貫徹Rock友形象，攝氏三十多度仍一身皮衫皮褲通街遊，初試乾濕一丁，狂混台灣勁辣XO咖喱醬，中伏收場！</p><p>「燒金渦」4年前扎根大角嘴，遷至尖沙嘴現址，走大路茶餐廳路線，賣點一味靠辣，主廚馬師傅有20年煮咖喱經驗，今次推出乾濕咖喱一丁，擺明向嗜辣者挑戰。乾者，是指一丁麵用咖喱粉炒至乾身，濕者，上桌時附自製台灣勁辣XO咖喱醬一大碟，食客可按嗜辣程度自己混醬。&#13;<br> 醬從何來？話說某次馬師傅去台灣山地取經，見當地人購買野生山辣椒製成的辣椒粉，一時貪得意試試，誰知辣到飛天：「買呢隻山辣椒返香港做XO咖喱醬材料，尼泊爾食客試味都話辣到噴火！」</p><p>辣味慢慢滲透</p><p>馬師傅認為咖喱辣味可分霸道與王道兩種，前者是緬甸、馬來西亞、印度咖喱，一吃辣味直滲味蕾，整條舌頭即時麻木；後者是越南、台式咖喱，吃時辣味由舌頭近喉嚨吊鐘處開始，慢慢辣上舌頭，熱力最後迫上舌尖，他自製的XO咖喱醬屬於後者：「辣得好陰濕㗎，好多客試第一啖以為無料到，就大大口咁整多幾啖，隔半分鐘至慢慢嚟料！」為免辣得過火，店員會事先張揚，到時混不混醬，看你自己了。</p><p>食客有Say</p><p>包飽包2個$48</p><p>內餡可選牛肉、豬肉、羊肉或魚柳，咖喱汁亦可因應客人要求而加強辣度，用麵包索咖喱汁，融合港人少吃飯的潮流。</p><p>台式咖喱鹽酥雞$48</p><p>靈感來自台灣椒鹽雞，用台灣空運回來的淮鹽醃製厚肉農場雞，為免肥膩蘸番薯粉炸，炸得更香脆亦保留到台灣風味，保證啖啖肉。</p><p>棉棉冰至解渴</p><p>辣到出火，吃「棉棉冰」解渴！馬師傅專誠到韓國訂購刀片厚度薄一半的刨冰機，刨出來的冰屑薄過紙，有芒果、草莓、奇異果及牛奶紅豆4種味道選擇（細$16，大$28）。</p><p>超輕棉棉冰之誕生</p><p>燒金渦（27322733）&#13;<br> 地址：九龍尖沙嘴漆咸道67至71號安年大廈地下B舖&#13;<br> 營業時間：7:00am至12:00mn&#13;<br> 座位：約80個</p></body></html>