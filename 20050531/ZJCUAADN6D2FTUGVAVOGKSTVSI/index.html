<html><header><meta charset="utf-8"><title>　　行政署署長派副手捱轟 - 李八方</title></header><body><h1>　　行政署署長派副手捱轟 - 李八方</h1><p>立法會𠵱家多咗咁多大狀如余若薇同吳靄儀，出席解畫嘅官員少啲功力都好難招架得住，好似噚日立法會政制事務委員會講特首防貪條例遲遲未落實時，吳靄儀就問係咪特首由中央任命，所以防貪唔啱用？行政署嘅副署長麥駱雪玲馬上俾人問到口啞啞，就連平時大大聲聲嘅陳偉業，都話唔係咁想糟躓佢咁話。&#13;<br> 有議員私下就狂砌行政署署長張瓊瑤，話呢啲嘢梗係要署長親自出馬，點可以改派副手，重叫張瓊瑤唔好學埋問責官員嗰啲缺席作風㖭。&#13;<br> 委員會主席呂明華噚日護花時再創新猷，話啲官員講咗嘢就算係有答案，擺到明話官員求其噏啲嘢，議員都要收貨。咁樣做議員，又真係求其咗啲喎！&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>