<html><header><meta charset="utf-8"><title>　　好熱呀！ - 李八方</title></header><body><h1>　　好熱呀！ - 李八方</h1><p>新上任嘅政務司司長許仕仁唔知係咪近排忙住搞政改第五號報告，噚日出席烏溪沙青年新村少年警訊滅罪夏令營活動時，來匆匆，去也匆匆。&#13;<br> 肥龍出名怕凍，大熱天都着住件長袖衫同冷背心，佢遲咗到場，一坐低就喺度抹汗。儀式完咗之後，同台下班青少年影咗幾張相就雞咁腳離去，連行家想問佢幾句政改方案都冇回應，真係永遠冇兩句。&#13;<br> 警隊一哥李明逵個樣咁高大威猛，成為好多青少年人嘅偶像，更甚受呢班資深少年警訊隊友嘅歡迎，個個都要爭住同佢影相。李明逵好唔得閒全場飛，差唔多咁多區嘅代表都要同佢影番張合照，結果大家掛住影相連台上嘅精采表演都冇乜欣賞。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>