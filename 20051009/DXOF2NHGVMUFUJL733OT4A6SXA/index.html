<html><header><meta charset="utf-8"><title>短線遊1：澳門空手道代表帶你玩<br>全球最高室外攀石牆</title></header><body><h1>短線遊1：澳門空手道代表帶你玩<br>全球最高室外攀石牆</h1><p>今屆東亞運動會，10月29日至11月8日在澳門開鑼，將有不少中國的著名運動員參賽，屆時可以入場欣賞他們的演出；睇東亞運動會之餘，若果行厭了文化遺產，就跟兩位澳門空手道代表選手，玩一些平日在香港比較少機會接觸的體育活動，為澳門遊增加一點趣味。&#13;<br>&#13;<br>記者：張一豪攝影：伍慶泉&#13;<br>Model：陳彥丰Algie（Thegroup）&#13;<br>鳴謝：澳門旅遊塔</p><p>簡簡單單學騎馬</p><p>「乜澳門都有馬術學校？」原來好多澳門人，包括當地的士司機大佬都唔知道。香港人想玩騎馬，便宜的就北上，中山、清遠等一些溫泉度假區都有得玩，雖然平到幾十元「人仔」就玩到，但長途跋涉，「教練」又騎呢，都幾辛苦；香港和深圳都有馬術學校，但都要入會費由$1,000至$5,000不等，未見官先要打三十，唔係經常玩的話，都幾「重皮」。&#13;<br> 想過吓騎馬癮，不妨到澳門路環竹灣睇睇，那邊有一間馬術學校，佔地大約兩萬幾呎，入面有菲籍及華籍的教練，用一些很溫馴、退役的葡國鬥牛馬做坐騎，所以學半小時已可以自己騎馬踱步，很有滿足感，收費亦唔貴，30分鐘都只收MOP$100，包埋專人教授，難怪愈來愈多本土澳門人假期都鍾意去扮騎師。</p><p>澳門騎術學校&#13;<br> 地址：澳門路環竹灣馬路2號&#13;<br> 電話：（853）882303&#13;<br> 時間：9:00am-12:00nn，1:30pm-6:30pm收費：平日每小時MOP$180，假曰每小時MOP$200，半小時一律MOP$100，毋須任何入會費。（最好先預約）&#13;<br> 交通：碼頭乘的士至門口約MOP$75</p><p>無牌都可以鬥車</p><p>想試試落場「片車」的滋味，路環就有一個相當具規模的小型賽車場，93年落成，03年翻新過，以提高安全性。&#13;<br> 不單可以租車自己玩，如果人多的話，星期一至五包場玩一個鍾，MOP$2,880連16架車，六、日及假期MOP$5,700一個鐘包18架車。小型賽車無風油軚，轉彎要好用力，加上賽道上彎多，同行的Algie，玩10分鐘就手軟，不過操作唔算難，一教就識，無車牌都可以同人鬥車，感覺又幾「爽」。</p><p>路環小型賽車場&#13;<br> 地址：澳門路環石排灣小型賽車場&#13;<br> 電話：（853）881862&#13;<br> 時間：一至五11:00am-7:00pm，六、日及公眾假期10:30am-8:30pm&#13;<br> 收費：10分鐘MOP$100，20分鐘MOP$180。（人多包場更抵玩）&#13;<br> 交通：碼頭乘免費穿梭巴士直達（平日10:30am起每小時一班，六、日及公眾假期每半小時一班），澳巴15、21、25途經MOP$5。</p><p>室外高空大冒險</p><p>去澳門想玩得刺激，好多人都會諗起旅遊塔的AJHackett冒險活動系列，除了上61樓玩「SkyJump高飛跳」、「空中漫步X」同埋「百步登天」之外，其實每逢六、日及公眾假期在塔腳下，亦有幾項由AJHackett精心設計的室外冒活動項目，包括「無敵天梯」、「天際飛狐」、「沖天彈網」、「抱石攀爬」及世界最高的室外32米「攀石牆」，全部都很考膽識和體力，啱晒愛刺激又好動一族。</p><p>澳門旅遊塔&#13;<br> 地址：澳門觀光塔前地&#13;<br> 電話：（853）9888656&#13;<br> 時間：逢六、日及假期10:00am-7:00pm&#13;<br> 收費：一個代幣MOP$5&#13;<br> 交通：碼頭乘的士約MOP$25</p><p>親身睇東亞</p><p>在今屆東亞運動會，一些曾贏得東亞運、亞運及奧運獎牌的運動員將來澳門參賽，包括有奧運冠軍劉翔、賈占波、羅雪娟、郭晶晶、李婷等，如果想睹他們的風采，可以親身去參觀。但現在訂票已不接受郵寄服務，需要到售票處自取；10月13日以後，將不接受任何形式之門票訂購，要親臨各門票分銷處購票。有興趣可上網 http://www.east-asian-games2005.com/cn/eticketing/index.php查詢。 &#13;<br> 至於門票銷情，17個項目中，體育舞蹈和龍舟門票已售清，游泳、田徑、足球、體操和武術尚有少量門票，其他項目暫時仍有門票供應。</p></body></html>