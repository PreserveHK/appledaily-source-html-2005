<html><header><meta charset="utf-8"><title>飲食人誌1：重陽食羊應節又暖胃</title></header><body><h1>飲食人誌1：重陽食羊應節又暖胃</h1><p>後日是重陽節，打工仔當然開心到暈，皆因又多一日假期。古人喺重陽有登高、賞菊、插茱萸、吃重陽糕、飲菊花酒和射虎等種種習俗，至於現代人嘛，除了可以行山登高，亦可以食幾味羊肉菜應吓節，原來中國江北和塞外有在重陽節食羊肉的習俗，一來秋天正是羊肥壯的時節，羊肉性暖，能驅寒，再說，「羊」和「陽」正好同音，重陽食「羊」，夠晒應節。&#13;<br>&#13;<br>記者：招佩珊&#13;<br>攝影：陳智良、周旭文&#13;<br>插圖：Pan</p><p>中式羊燜蒸炸燉食法多</p><p>秋冬食羊，入舖坐低連餐牌都唔使睇就叫羊腩煲，重要係南乳燜嗰隻，獨沽一味，儘管個汁好食到撈足幾碗飯，食得多都嫌燜，實情煮羊方法多的是，蒸、炸、燜、燉各有特色，秋冬食羊進補唔憂無嘢揀。</p><p>東山羊腩煲$228（a）</p><p>端上桌已嗅到陣陣當歸味，東山羊連同當歸、北芪、紅棗、黨參等藥材同煮，啖湯好重當歸味，湯同羊肉都唔覺羶，藥材加羊肉，秋冬夠晒補。</p><p>東坡羊腩肉$35（b）</p><p>以東坡肉的做法來煮羊肉，因羊皮較韌，要燜上3-4小時才令羊皮鬆化，醬汁香甜，皮滑肉鬆，好一道上海菜加羊肉的Crossover。</p><p>苔香羊柳$120（b）</p><p>選取最嫩的羊柳，上粉後炸至香脆，然後撒上苔菜粉；嗅落有陣似紫菜的腥味，脆皮夠薄唔會食到成口粉，羊肉的少少羶，加上苔菜的少少腥，兩者的味道中和後變得易入口。</p><p>當歸蒸羊排$30（b）</p><p>放在小蒸籠內的，是加入當歸一同蒸熟的切件羊排，羊肉既能暖身，當歸亦有養生保氣血之效，以清蒸方法烹調兩者，唔肥膩嗒出食材的原味。</p><p>魚羊鮮$260（b）</p><p>將桂魚起肉切件，每件魚肉再切開中間夾入羊肉，以上海紅燒煮法來烹調，醬汁中的醋能提升羊及魚的味道，令兩者更加鮮甜，菜如其名，「魚」加「羊」等於「鮮」。</p><p>燉羊剁碎湯$88（b）</p><p>坊間食店甚少做，皆因清潔羊內臟、僻去腥臭味極花功夫；湯底以羊骨熬成，只加小量香料調味，湯入口清甜，切成薄片的內臟軟腍無腥臭味，出面好少機會食到。</p><p>香荽熗腰花$70（b）</p><p>腰花指羊腰，清潔乾淨及灼熟後的鮮羊腰，以花椒油、醬油、醋、京葱及芫荽撈好，又嫩又鮮，鹹中微帶酸甜。</p><p>御膳涮羊肉夠滋補</p><p>開業兩個月的北京涮羊肉，老闆娘有清室皇族血統，家族熟悉御膳菜，她將祖傳的御膳湯底加入36種藥材，再因應不同季節加減材料，煮出補而不燥一年四季皆可涮的湯底。這兒選用的羊肉相當講究，店子在內蒙自設牧場，羊只食沙葱草，15日內閹割，養至180日屠宰，呢類幼羊肉質份外嫩滑兼無羶味，烚得耐亦唔會老又無渣，肉質最嫩口。</p><p>鴛鴦鍋$84（c）</p><p>顏色似一般清湯的藥膳湯底，實情加入36種藥材熬成，飲啖湯，唔覺有太重藥材味，唔會蓋過羊肉的鮮味。層紅辣油浮晒上面的秘製香辣湯底，有大量花椒、辣椒，麻辣兼備。</p><p>內蒙極品羊肉$88（c）</p><p>取羊的後腿肉，脂肪分布如雪花般相當均勻，唔使點𡁻入口即化，3款羊肉中最嫩滑，價錢亦最貴。</p><p>內蒙羔羊太陽肉$68（c）</p><p>來自羊脊部份，脂肪圍邊及集於中心位，分布似太陽，由於脂肪較多，羊羶味亦較重，但入口較香滑及有質感，食肉好帶肥膏必選太陽肉。</p><p>內蒙羊肉卷$58（c）</p><p>屬羊前腿肉，瘦肉部份較多，肉味較濃，怕肥肉人士最啱，唔覺羶但嫩滑程度始終唔及極品羊肉。</p><p>（後）三鮮羊肉水餃$24（c）&#13;<br>（前）手打內蒙鮮羊肉丸$48（c）</p><p>羊肉丸用上羊後腿肉打製成，略帶羊羶香，入口嫩滑無渣，但不夠咬口。羊肉餃的皮是師傅自家搓製，薄得來帶點煙韌，羊肉餡很Juicy兼有羊肉香。</p><p>西式辣羊暖笠笠</p><p>一向都知羊肉有補血暖身之效，是禦寒的恩物，咁啱有幾間西餐廳於10月推出以Tabasco辣椒汁炮製的羊肉新菜式，實行食到辣到標汗，暖上加暖。</p><p>羊肉青瓜批配辣椒仔青辣汁$168（d）</p><p>做法似千層麵，一層層的鋪上芝士、羊肉、意大利青瓜及意大利矮瓜，選用澳洲羊髀，絞碎後伴以雜菜及香草燜煮至腍身，然後加入辣椒汁調味，一層層鋪好焗完才淋上鮮茄醬，酸酸甜甜有少少辣，醒胃又健康。</p><p>煙熏辣汁焗羊柳卷$198（d）</p><p>靈感來自威靈頓牛柳，不過牛變羊，夾在肉與酥皮之間的鵝肝醬則換上野菌；大廚話最好叫5至6成熟，羊肉鮮嫩，酥皮剛好鬆脆唔會過軟，蘸點混有煙熏辣汁的鮮茄醬，酥皮加肉食落都無咁膩。</p><p>特辣辣汁濃燴羊膝配鮮美國香荽雜蔬$180（e）</p><p>經3小時燜煮，羊膝肉質腍身很入味，加入特辣辣汁，頗為辛辣，食時可伴以撒面的美國香荽，令羊膝多添一點清香。</p><p>蒜味辣汁羊柳意大利扁麵條$160（e）</p><p>煎香羊柳，加入麵條、紅椒、雜菌及辣汁同炒，面條沾上蒜香味又辣辣哋，引得人唔捨得停口，但略嫌羊肉有點嚡。</p><p>煙熏辣汁羊鞍寶雲蘇配薄荷甜燒汁$175（e）</p><p>羊鞍先用煙熏辣汁及雜菜醃24小時，外層烤至焦脆，面層的蒜茸及麵包糠同樣脆口，加埋惹味的煙熏辣汁，口感豐富。</p><p>（a）馥苑海鮮酒家（21172333）&#13;<br> 　尖東麼地道63號好時中心地下&#13;<br> &#13;<br> （b）東來順（27332020）&#13;<br> 　尖東麼地道69號帝苑酒店B2&#13;<br> &#13;<br> （c）北京涮羊肉（34263093）&#13;<br> 　旺角彌敦道628號瓊華中心6樓&#13;<br> &#13;<br> （d）RamasGreens（31010656）&#13;<br> 　銅鑼灣時代廣場食通天11樓&#13;<br> &#13;<br> （e）Lot10Bar&amp;Restaurant（28136812）&#13;<br> 　中環歌賦街34號地下</p></body></html>