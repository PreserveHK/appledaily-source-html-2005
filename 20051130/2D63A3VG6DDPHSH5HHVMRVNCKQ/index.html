<html><header><meta charset="utf-8"><title>　　鄭大班策發會委員逐個評 - 李八方</title></header><body><h1>　　鄭大班策發會委員逐個評 - 李八方</h1><p>策發會政治發展委員會噚日開第一次會，政協胡漢清就提議，既然大班辭職唔撈，不如補選番個大狀黨成員入嚟、填番個位啦！&#13;<br> 唔使開會嘅大班，噚日一樣去咗政府總部，不過佢唔係開會，而係同記者飲茶，佢重拎住張策發會名單，逐個點評邊條友有料到、邊條友係廢柴、邊條友代表共產黨。俾大班點名有料到嘅人，有佢立法會啲同事，同埋國泰陳南祿、會加入渣打嘅陳德霖、資深大狀馮華健、學者關信基等。至於冇料到嘅，大班就點晒啲政協、同中資機構嘅代表。喺裏面佢最憎嗰個人，個名係有三個字，所以肯定唔係周融。&#13;<br> 講番個口水策發會，每次開完會，煲呔都會出嚟同記者講幾句，但啲記者對口水會內容冇乜興趣，問嘅問題都係其他嘢，前日就問梁展文、噚日就問喬曉陽嘅深圳研討會。個個記者問嚟問去，都係返深圳，結果搞到煲呔都幾冇癮，每條問題都冇乜嘢講。&#13;<br> 煲呔答咗幾條後，都唔耐煩走咗。唔知新聞處處長蔡瑩璧係咪掛住做筆記太專心，煲呔行咗去，佢重點名記者提問，嗌完先發現原來阿Sir已經走咗。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>