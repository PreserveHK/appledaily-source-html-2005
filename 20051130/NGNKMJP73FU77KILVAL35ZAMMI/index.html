<html><header><meta charset="utf-8"><title>　　阿松、小伏送牛到雲南 - 李八方</title></header><body><h1>　　阿松、小伏送牛到雲南 - 李八方</h1><p>煲呔同肥龍兩人最近畀個政制改革方案搞到頭都大埋，睇怕禮拜日12.4大遊行之前都無覺好瞓，皆因班民主派學精晒，冇人肯食三番，要食大牌，寧願摸和打多幾圈，所謂有賭未為輸，最後冇腳先至算，反正做莊惡晒，隨時可以叫停話唔打住。&#13;<br> 其實未必一定要做官先過癮嘅，八方噚日就見到已經辭官歸故里嘅前財政司司長阿松，話說擔任工商銀行非執行董事嘅阿松最近又有新嘅兼職，就係出任非牟利慈善機構國際小母牛香港分會董事局主席，為內地扶貧出力，早前重有閒情同夫人小伏去內地貧窮農村體驗吓農民貧苦實況，有相為證。&#13;<br> 相信大家同八方一樣，一定會問阿松，國際小母牛香港分會係乜嘢組織？阿松話分會係美國國際小母牛組織喺香港嘅合作夥伴，主要幫助內地生活喺每年收入少於一千元人民幣貧窮線以下嘅農村村民。最得意嘅係組織並非作出金錢援助，而係捐出一啲懷孕嘅牲口，母牛、山羊、綿羊，甚至雞鴨都有，義工會教授農民飼養及繁殖牲口，令到農民可以透過牲口自力更生。受惠農民同時有一個使命，就係將部份牲口繁殖嘅下一代捐番出嚟，幫其他未脫困境嘅同路人，貫徹一個禮物傳遞概念。</p><p>湊仔女為樂少見老董</p><p>今年三月至出任分會董事局主席嘅阿松，八月份就同太太小伏去咗雲南嘅落後農村探訪，唔單止捐咗八十隻牲口畀當地農民，重順便體驗吓當地貧窮實況。阿松話，親眼目睹貧窮農村現況，感覺係好震撼，連以往長期住喺內地、認識內地嘅國寶小伏，都話想像唔到，有好深嘅感受。&#13;<br> 八方問佢𠵱家生活同全職做財爺點比較？阿松話好難直接比，扶貧份兼職壓力細好多，相對可以服務嘅人亦少好多。&#13;<br> 除咗工商銀行職位以外，阿松就係全職湊仔女嘅二十四孝老竇，生活好好玩。八方忍唔住問佢有無見舊老細老董，唔願多提往事嘅阿松就話好少，皆因老董無做特首依然咁忙。咁就真係冇佢符，阿董屬牛，恐怕整定成世都冇得停，如果八方好似佢有咁多東方海外股票，一早就弄孫為樂，不理世事。講開阿松咁逍遙，八方估肥龍開始後悔，當日點解自己心軟，應承煲呔重出江湖？&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>