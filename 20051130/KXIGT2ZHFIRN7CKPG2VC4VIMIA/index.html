<html><header><meta charset="utf-8"><title>日日好消息？ - 左丁山</title></header><body><h1>日日好消息？ - 左丁山</h1><p>領匯上市成功股價急升兩成。第三季嘅GDP增長率達到8.2%，全年GDP增長預計高達7%。呢兩項好消息都在上星期五發生及發布，跟住兩位航天員/宇航員/太空人費俊龍、聶海勝來港，上星期日在大球場出席大會，星期一到中文大學，星期二見商界青年與運動員，又係好消息。&#13;<br>八卦Ｔ認為，本星期將會有一連串好消息出籠，目的係營造全港繁榮穩定安樂氣氛，減低市民喺十二月四日上街嘅意欲。八卦Ｔ話：「兩位太空人返回地球後，第一次出遊，就以香港為第一站，時間唔遲唔早，編在十一月二十七日至二十九日，你話冇政治含義，我就唔信。」</p><p>政治含義一定有嘅，問題係政府重收埋邊啲好消息未宣布呀？領匯碰啱好時間，算係第一單，GDP增長率高，係第二單，太空人訪港，係第三單。之後呢？八卦Ｔ話：「嗱，大家估吓，第四單係巴士票價可加可減機制會有突破，長程票價優惠取消預繳，短程票價係咁意減一啲，咁重唔皆大歡喜？陳祖澤本來就係計仔多籮籮嘅人物，喺工商署時高級過曾特首，特首同佢講一句，識做啦；第五單可能係公屋減租，叫孫明揚做番一啲門面嘢；重有第六單㗎，可以叫唐司長放風話研究增加供樓人士嘅按揭供款利息扣稅上限，減輕利率不斷上升對供樓人士嘅壓力；呢三招齊出，普羅大眾、公屋居民、中產人士全部討好晒，重會唔會上街爭民主普選呀？」&#13;<br> 八卦Ｔ講到似層層，其實係全部靠估，不過靠估之餘，呢幾招都好有實用價值，在政府能力範圍之內，如果真係由曾特首輪番宣布，咪話冇影響。不過，香港已經衣食足，知榮辱，唔會吃嗟來之食，爭取民主普選，係天經地義之事，話香港人普選條件未成熟，當我哋連阿富汗人不如，你話點會順氣。</p></body></html>