<html><header><meta charset="utf-8"><title>SonyEricssonK600i玩粗獷鋁兒身</title></header><body><h1>SonyEricssonK600i玩粗獷鋁兒身</h1><p>玩質料乃高檔機慣常做法，天價配搭矜貴身份，絕對合情合理；但SonyEricsson「K」系K600i僅以中階機之名，打造出鋁合金機殼，並將機身邊緣線條修飾一番，感覺似燒焊工人嗰種粗獷Feel，作為SE喺香港第一部直身3G手機，絕對有睇頭！&#13;<br>&#13;<br>記者：陳國輝　攝影：黃子偉&#13;<br>ImageGirl：Panny</p><p>Profile</p><p>制式：WCDMA及GSM900/1800/1900&#13;<br> 體積：104.3×45×19.2mm&#13;<br> 重量：105g&#13;<br> 屏幕：26萬色TFD&#13;<br> 通話時間：495分鐘（GSM）/130分鐘（UMTS）&#13;<br> 備用時間：370小時（GSM）/290小時（UMTS）&#13;<br> 主要功能：130萬像素鏡頭連補光燈、影片編輯、藍芽、3D遊戲、內置33MB記憶容量&#13;<br> &#13;<br> SonyEricsson玩鋁合金質地都唔係第一次，前科早有Z800i；而今次就到新一代3G潮機──K600i，滑溜溜嘅機身，由比金屬輕嘅鋁合金製成，淨重為105g，拎上手非常舒適，兼唔會印有指紋；機底殼雖為膠質所製，但塗上一層金屬銀顏料，加上做工精細，看起來依然咁HeavyMetal！</p><p>按鍵設計獨特</p><p>SE旗下直身手機見得多，但好似K600i咁，大玩弧線設計兼且純銀黑雙色賣相，就相當少見。先講按鍵部份，為咗方便用家撥出視像電話，喺屏幕左側特別設計咗一粒VideoCalls專用掣，唔使每次都要打開Menu咁煩；至於右邊粒專用掣，就係負責其他快捷功能，例如藍芽、相簿、鈴聲，可隨個人喜好而定，自由度相當大；另外，為加強對機身嘅保護，左側有兩粒黑色保險掣，只要將機殼關好，再按此鍵就可固定機身，以防止鬆脫，如斯細密嘅設計，喺「K」系列中確實罕見。</p><p>支援視像通話</p><p>K600i繼承大部份3G直身機嘅共通點，機背為130萬像素鏡頭，而機面只得30萬，影相質量固然冇咁靚，但用嚟當視像通話，喺26萬色屏幕上顯示已經好唔錯！至於130萬像素嗰邊當然更加掂！輕輕逆時針擰鏡頭蓋就會打開，相機介面可以利用方向桿操作，有自拍計時、5種效果、白平衡、補光燈等選擇；拍片方面則支援無限長攝錄，然後可進入《VideoDJ》編輯錄像、聲音或文字！而且值得一讚係分析資料時速度好快，唔使等好耐。</p><p>SonyEricsson（82038863）</p></body></html>