<html><header><meta charset="utf-8"><title>電腦新產品：<br>雙核心PentiumD超抵！買一得二</title></header><body><h1>電腦新產品：<br>雙核心PentiumD超抵！買一得二</h1><p>買一得二當然人人都想，不過喺電腦界似乎就唔多流行，不過日前Intel就打破慣例，全球正式公布一粒超着數新處理器PentiumD，最吸引之處係內置雙核心製程，某程度上就等於2粒U同時運作，但係就只要畀一粒U嘅價錢，你都咪話唔爽！新U已經準備妥當，無論砌機定廠機支持者都用得着。&#13;<br>&#13;<br>記者：許福合&#13;<br>攝影：周旭文&#13;<br>ImageGirl：小惠</p><p>每隔一段時間，Intel都會「改朝換代」，推出一個全新平台，一來提高整體電腦效能，同時，亦可更輕鬆應付日常工作同娛樂，最近要換機嘅用家，不妨重新考慮「Config」，進入PentiumD年代！</p><p>雙核心處理器</p><p>今次Intel新U叫PentiumD（P-D），除咗擺脫咗以往一代代命名方式外，「D」字更強調咗新U特點，因為P-D用上雙核心製程（Dual-core），時脈就由2.8GHz起標，型號有820/830/840，基本上可當作有2粒U同時運作，有啲似以往雙處理器電腦一樣，當用上支援軟件就能有更佳工作效率，另外一個較為明顯唔同，就係同時間能應付更多唔同工作，真係可以話買一得二。據場中人士透露，P-D會比舊U貴些少，視乎時脈同型號。雖然P-D價錢可能稍高，不過Intel一向領導處理器發展，入錯貨機會唔大，加上效能方面的確能有所增長，所以仍然成為唔少腦友所期待！&#13;<br> &#13;<br> 型號	售價&#13;<br> 820	$1,879（241美金）&#13;<br> 830	$2,464（316美金）&#13;<br> 840	$4,134（530美金）</p><p>64Bit時代來臨</p><p>除咗雙核心，規格上都有唔少升級，直接會影響處理器效能嘅L2Cache，就加碼到2MB，同時亦為即將來臨64bit時代作好準備，支援EM64T，現場就有示範用Desktop以Windows64運作，能讓用家享用到更高效率64Bit軟件。另一個比較特別嘅係具備流動版處理器嘅SpeedStep慳電技術，同樣可以調節速度來慳電，唔知將來會唔會有更多Notebook唔用PentiumM，以改為用P-D呢？&#13;<br> 至於要升級玩家就要留意，P-D需要配合新945底板先可操作，而記憶體支援DDR2，現有用家升級空間唔大，所以筆者就提議要出新機用家考慮比較着數。</p><p>新系統優點&#13;<br>&#13;<br>睇電視</p><p>部份機種可配合Intel新開發嘅MediaExpansion卡功能，能以較平價錢享用到高檔功能卡，現場就示範咗一張雙頻道TV-Tuner卡，能畫中畫顯示，同時具備Time-Shift、Nicam等功能。</p><p>打機</p><p>即使唔用高檔顯示卡，若使用內置顯示功能945G，亦有足夠能力去玩最新遊戲，兼且可享用高解像畫面，可以話係機迷喜訊。</p><p>7.1音效</p><p>以往要加張高檔顯示卡時代已經過去，使用最新P-D加945底板電腦，本身就已經具備7.1音效支援，能輸出HD音效。</p><p>多工進行</p><p>雙核心CPU其中一個最明顯優勢就係可同時進行多個工作，當你用電腦睇緊電視，同時亦可進行壓縮等剪片工作，打機中途下載影片當然可應付自如。</p><p>VoIP電話</p><p>由於處理器能力大大提高，連網上電話VoIP嘅通訊質素亦可得到改善，尤其係無咗以往回音，感覺上清得多。</p></body></html>