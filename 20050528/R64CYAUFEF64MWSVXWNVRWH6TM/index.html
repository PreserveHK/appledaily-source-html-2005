<html><header><meta charset="utf-8"><title>寵物花園：<br>Jump!Jump!Jump!我要做落水狗</title></header><body><h1>寵物花園：<br>Jump!Jump!Jump!我要做落水狗</h1><p>天氣熱到嘔，親親金毛會特別舉行游泳活動，接送小巴由觀塘至旺角至青衣，沿途九曲十八彎，避過郊野公園美食的呼喚，終於只有兩隻狗出事──嘔到七彩！消耗膠袋數個，主人心跳超過一百擊，最後都可以順利下水，唞啖氣都清涼啲。&#13;<br>	&#13;<br>記者：邵超&#13;<br>攝影：梁細權</p><p>序曲：搭校巴出發喇～&#13;<br></p><p>恕本人大鄉里，一直唔知狗狗都會嘔，唔少醒目主人已經唔餵早餐，希望愛犬避過厄運。青衣至元朗水尾村一段，掟經幾多彎都未跌倒，但一開車門熱風徐徐送來，隻隻即時熱到趴地伸脷。</p><p>為了綠茶撲落水&#13;<br></p><p>天好藍，水好清，但撞鬼太陽真係好猛！睇住一隻隻強壯的金毛游得咁開心，齊齊表演游泳比賽都好肉緊。當然賽果係無分勝負，皆因隻隻掛住個追蹤誘餌（綠茶樽或水球不等）左撲右撲，偏離航道個個散水。以致所有指令都出現咗少少訊號故障，人狗不通。</p><p>上岸唞一唞</p><p>雖然寵物樂園唔係建在水清沙幼的馬爾代夫，不過元朗地大物博，小型泳池加埋青草地，度假Feel一樣𠱁到大家好開心。最貼心的服務是提供沙灘用品外，重有救生衣㖭！愛狗如命的主人，唔放心丟隻狗落水，咪畀佢着救生衣游狗仔式囉！認真搞鬼。</p><p>獎門狗玩到趴地</p><p>場地明文規定主人唔可以下水太深，被狗拖落水都唔可以反擊，重要幫牠們沖涼，真係服侍周到。好彩大會安排咗獎門人其中一個節目，就係人狗一齊合作猜謎，狗狗任人擺布都唔知發生咩事，算係少少補償，唔係「金毛飛」就大晒！</p><p>夏日帶狗出遊須知</p><p>金毛尋回犬是大型狗種，性格溫和，鍾意親近人，屬「被拐」高危目標。好動的牠們最喜歡游泳和叼飛盤、接球，但香港夏天的太陽特別熱情，出外時小心避免中暑，要帶備足夠的水和做足防蚊蟲措施。搭長途車就要避免上車前進餐，不幸愛犬暈車浪就大件事。雙層披毛容易脫毛，每星期梳理幾次就少不免，下水後亦應即時沖涼，免致着涼及要補充水份。&#13;<br> &#13;<br> 鳴謝：親親金毛會（www.mancreampoodle.com）</p></body></html>