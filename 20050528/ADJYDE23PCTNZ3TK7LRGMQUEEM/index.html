<html><header><meta charset="utf-8"><title>創意大廚𢱑爆頭　魚香茄子包食客至Buy</title></header><body><h1>創意大廚𢱑爆頭　魚香茄子包食客至Buy</h1><p>茶餐廳靠熟客撐，這句話說得一點不錯，問題是如何留得住熟客。北角「新創發茶餐廳」1994年開張，之所以能屹立不倒11年，全因大廚宏哥腦細胞充滿問號，無時無刻運作構思新菜式，今日餐牌添魚香茄子特脆包、原隻扇貝肉醬焗意粉及鴛鴦魷肉餅釀原隻吊桶等新菜，配搭古怪但客人勁Buy，再次印證港人貪新鮮性格！&#13;<br>&#13;<br>記者：周頌堯　攝影：陳偉強&#13;<br>模特兒：Cecilia、Yan（煉星堂）</p><p>正宗咖喱鎮店之寶</p><p>宏哥16歲開始做茶餐廳水吧，2年後加入北海漁村當廚師，累積到豐富烹調粵菜經驗；21歲，自問學滿師決心闖天下，往新加坡某粵菜酒樓發展。他不愛波經不愛馬經只愛談食經：「我鍾意同唔同國籍人士交流飲食心得，喺新加坡工作認識一班印巴籍同事，佢哋教曉我點樣煮咖喱。」94年，他開「新創發茶餐廳」，學以致用，美味巴基斯坦咖喱街知巷聞，是鎮店招牌作。&#13;<br> 港人貪新鮮，咖喱怎樣出色也好，一成不變就會流失客人，所以宏哥無時無刻構思新菜式：「一得閒就諗，連去廁所踎塔都諗，諗吓重有乜嘢新搞作！」除農曆初一初二放假外，他每日至少16小時瞓身茶餐廳：「凡事親力親為，Keep住食物水準，茶餐廳先企得住腳。」至於新菜靈感，一靠想像力，二靠不斷嘗試，三實地考察，到不同類型食店試吃，美其名參考揣摩，說穿了即是明抄！</p><p>a.魚香茄子特脆包$18&#13;<br> 向澳門豬扒包致敬！改用魚香茄子做餡料，魚香茄子不能做得太稀，否則會減低麵包香脆程度。&#13;<br> b.原隻扇貝肉醬焗意粉6隻$48&#13;<br> 先把扇貝煎熟，上鋪用牛油炒過的肉醬意大利粉，撒芝士粉放入焗爐焗3分鐘，比傳統用蒜茸蒸更香口。&#13;<br> c.鴛鴦魷肉餅釀原隻吊桶2隻$58&#13;<br> 靈感來自順德菜釀鯪魚，土魷肉餅釀入新鮮吊桶蒸熟，比傳統釀入糯米更有咬口更飽肚。</p><p>食客評分</p><p>採訪當日新菜式尚未見街，即場找來數位顧客一試新菜式並評分，原來最多人撐的是魚香茄子包！</p><p>新創發茶餐廳（25625635）&#13;<br> 地址：香港北角英皇道485號地下&#13;<br> 營業時間：7:00am至2:30am&#13;<br> 座位：90個</p><p>其他推介</p><p>咖喱牛腩$30&#13;<br> 「乜餸都改，咖喱我就點都唔改！」也難怪，這鎮店招牌菜取經自昔日巴基斯坦籍同事，用洋葱、牛腩汁與秘製配料做咖喱汁，處方味道絕對正宗，怎改？</p><p>桂花龍吐珠$78&#13;<br> 靈感來自糖醋魚，宏哥不把整條桂花魚落鑊炸，一邊魚身起肉炒西蘭花，另一邊留肉連骨用椒鹽、蒜茸、雞蛋黃、鹽醃5分鐘再炸，賣相靚夠醒胃。</p><p>富貴魚翅撈飯$68&#13;<br> 「靈感有少少嚟自黃金炒飯！」宏哥不用鮑魚、帶子配搭，改用名貴魚翅，炒的飯底要保持乾身，否則飯與魚翅撈埋一齊好易散。</p><p>富貴黃金蝦$68&#13;<br> 一般黃金蝦用鹹蛋黃蘸生粉直接炸，宏哥則再加牛油先放鑊炒至起沙，才放入高溫滾油炸，記得吮埋殼面的鹹蛋黃，超好味。</p></body></html>