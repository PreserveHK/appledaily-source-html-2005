<html><header><meta charset="utf-8"><title>陳豪雖未夠好　自忖難突破<br>陶大宇無奈退火線做住家男</title></header><body><h1>陳豪雖未夠好　自忖難突破<br>陶大宇無奈退火線做住家男</h1><p>陶大宇年前回巢TVB後，氣勢難復當年師奶殺手之時，又被對頭陳豪頂到正，近期他約滿在即，據知無綫更刪減其拍劇量，但大宇仍樂於面對，因他自知發展到樽頸位便難尋突破，豈同新人康莊大道任我行，故他也接受減產事實，寧願做個住家好男人。</p><p>事業篇：仍然有理想</p><p>陶大宇年前回巢TVB後簽約兩年拍攝三部電視劇，他先後拍了《青出於藍》、《心花放》及《開心賓館》，據知近期無綫已跟他斟洽續約，開出條件是兩年兩部，換言之是減他工作量，大宇日前在銅鑼灣接受訪問時，表示確約滿在即，他向無綫開出的條件更簡單，是一年拍一部。</p><p>寧願一年一部</p><p>大宇說：「以前細路仔，為幾千蚊意氣用事，處理唔好（指當年他因加薪問題而拒簽無綫），𠵱家都有加嘅，拍電視嘅錢多同少係數字遊戲，希望有好角色、我寧願一年一部，接好啲嘅劇本。電視台人工多極有限，好難同出面比，但我冇為呢個問題影響大家關係。」&#13;<br> 以前大宇拍過不少內地劇集，回巢後薪酬當然難以比擬，他承認如今確比往時賺少一半，他說：「喺香港拍劇會贏番人緣，今次傾續約，畀我感覺係公司唔想孭咁重磅，工作量少咗，但對我嚟講係多，我都唔想好似以前咁辛苦，想擺番啲時間喺屋企。」大宇主演的《開》劇現正播放，這部又是一套喜劇。從前他本應屬劇情派演員，但回巢後竟變成喜劇演員，對此他淡然說：「咁就更加證明一個道理，話畀啲新人聽，到咗我呢個年紀嘅藝人，好多嘢去到樽頸位，機會少咗，新人好似喺紅隧出嚟，康莊大道任我行，要珍惜囉，新人就自動有角色搵佢，而我哋就去搵角色，有好大分別。」</p><p>還是當男主角</p><p>大宇續說：「好角色個個同你爭，機會到唔到你有好多因素，喺能力範圍揀最好，咁拍唔拍呀？唔拍戲又做乜呢？唔可以喺屋企發霉㗎。」大宇揚言拍喜劇不是其強項，他這樣說：「以前會唔開心，𠵱家唔會，我以前拍《刑偵》執二攤，拍完後都係倉底貨，直至公司有日發現有嚿咁嘅嘢，出啦，點知就爆咗個師奶殺手出嚟。你以為佢唔得咩？佢聽日就得畀你睇，你以為佢得咩？聽日佢就死畀你睇。」&#13;<br> 大宇又說：「今次再返嚟，啲人覺得我平淡咗，冇乜嘢，但《心》劇係今年暫時嚟講最好收視嘅土產劇，我仍然係男主角，你話我阿Q又好點都好，但要突破係好難，要有好多嘢包裝，不過我對工作仍有要求，重係一個有理想嘅人。」&#13;<br> 採訪：朱倬誼&#13;<br> 攝影：葉君海&#13;<br> 服裝：FrenchCollection&#13;<br> 場地：TintLiving</p></body></html>