<html><header><meta charset="utf-8"><title>馮仁昭四圍超：ILoveUBoyz喪寸娛樂圈</title></header><body><h1>馮仁昭四圍超：ILoveUBoyz喪寸娛樂圈</h1><p>騎呢組合ILoveUBoyz前晚喺演藝學院搞咗個騷叫《歡樂滿Tour之娛樂大飲茶》，請咗古巨基、鄭融做嘉賓，佢哋成晚狂寸啲藝人，令全場觀眾狂笑。佢哋先暗寸女星經常扮唔覺意走光，又喺螢光幕播出多位男星嘅赤裸上身相，然後映出一點，叫鄭融估嗰一點係邊個嘅，答案竟然係薛家燕粒癦。</p><p>扮栢芝舉手指</p><p>少爺占又話啲明星成日露出胸部，佢話：「唔知點教細路，第時地理科測驗，問到南半球同北半球係點樣？」螢幕即播出章小蕙嘅相，笑死人。&#13;<br> 跟住少爺占同Donald着住韓服扮大長今，少爺占重拎住個LV袋又戴頭箍扮李英愛訪港，Donald就扮宋芝齡做繙譯，少爺占之後再扮Rain出場跳舞，跳咗一陣就入番後台，由幾個着黑西裝嘅男人圍住出番嚟，急急腳扮Rain低頭行路，好搞笑。&#13;<br> ILoveUBoyz又話好多明星都做運動，少爺占話：「劉德華幾忙都做運動，郭富城演唱會晚晚都跳，諗住個高度可以高啲。張栢芝都成日做手指運動。」少爺占即舉起手指，笑栢芝成日做粗口手勢。</p><p>笑Twins冇身材</p><p>最後，古巨基扮主持人報新聞，佢第一則新聞話落好大雨，少爺占就話：「呢度有李蘢怡、姚樂怡，重有葉子楣」。Donald就話：「香港區冇雨落，蔡卓妍、鍾欣桐都咁啱喺晒度。」擺明笑Twins冇身材。</p></body></html>