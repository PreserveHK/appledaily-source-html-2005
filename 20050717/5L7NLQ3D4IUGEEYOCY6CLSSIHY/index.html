<html><header><meta charset="utf-8"><title>一周兩件：跌破供股價麗國抵博</title></header><body><h1>一周兩件：跌破供股價麗國抵博</h1><p>麗新國際（191）最近一個星期陰乾回落，較上個月每股供股伸手價0.5元跌13%，跌夠兩成，見0.4元，抵博。麗國呢期供股，新增9282萬股，由於認購唔足額，又有大孖沙要上身，要包銷8670萬麗國新股。麗國現價0.435元，較伸手價唔見6.5仙，涉及包銷股份，帳面暫時係咁易唔見五球半，大孖沙又要諗計。又麗國最新呢期供股，新增股數佔供股前已發行股數不過區區6%，係細數目，加埋資產底厚，所以資產攤薄效應唔係咁大，NAV由05年度中期（1月止）1.58元，攤薄到家陣1.4元，資產折讓69%，講緊重係好吸引水平。麗國現價上番伸手水面價0.5元，潛在回報近15%，但對部份投資者嚟講，只係起步階段，股價再跌落0.4元博反彈，淨係計上番水面價，潛在回報率實牙實齒25%，之後嘅當bonus，值博率更加充份。&#13;<br> &#13;<br> 滙漢價殘博反彈&#13;<br> 滙漢（214）嚟緊星期二（19日）派05年度（3月止）成績表，對上星期五，微升2%，開始畀反應，又講兩點：第一，滙漢04年度勁蝕兩億銀，05年度因有淺水灣豪宅入帳，虧轉盈，冇問題，保守計，純利7000萬銀，有番個位數PE睇。第二，呢期業績股好惡搞，盈警股插水唔出奇，交到成績嘅一樣照插水。但要咁睇，滙漢股價表現，實情打樁咁打，現價重棟喺近1年低位，距離04年10月高位4.1元足有4成幅度，保守估計NAV7蚊，現價折讓65%，殘到無倫，所以，唔係偏向虎山行。滙漢上番今年頭2.75元至3蚊密集區，NAV收窄幅度只係區區8%。&#13;<br> 錢雋</p></body></html>