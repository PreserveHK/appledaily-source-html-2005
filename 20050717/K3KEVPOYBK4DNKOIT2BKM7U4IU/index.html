<html><header><meta charset="utf-8"><title>包拍制度！ - 麥兆輝(導演)</title></header><body><h1>包拍制度！ - 麥兆輝(導演)</h1><p>拍電影有很多不同的方法，不過籌集資金的方法只有一兩種。最簡單直接的方法當然係搵電影公司老闆投資，不過就算你有好好嘅故事，有好好嘅劇本可能都冇用，因為拍電影本質上有太多不可預計的不穩定因素。冇人可保證回報的正確數字，所以唯有控制投資。有啲老闆為咗減低損失就用咗一個好簡單嘅方法叫做「包拍制」。就係製作單位畀個拍攝預算投資單位，雙方經過討價還價，訂下一個數目，然後製作單位就簽下一個包拍合約，保證在預算的金額內完成電影。基本上十分公平，不過拍電影同造一架車不同，有啲嘢可以好冇準則。</p><p>&#13;<br> 計算一部電影的拍攝預算方法其實可以好簡單，首先要有一個劇本，根據劇本上的內容已經可以換成大量的數字，包括拍攝日數，器材上的要求，有冇特技動作，要唔要大爆炸，撞爛幾多架車，使唔使死人冧樓。再加上演員、導演、監製以及其他工作人員的薪酬，已經有足夠資料可以推算出一個基本預算。&#13;<br> 但係拍電影嘅變化可以好大，就用服裝做個例子，如果手鬆啲嘅可以去Joyce買衫，手緊嘅就廟街都冇問題，真係想慳嘅就喺屋企攞兩件出嚟都重得。選景亦都係一樣，同一場食飯戲可以由高級餐廳到茶餐廳到坐喺公園拿個飯盒都拍得，肯改劇本同唔堅持就得。&#13;<br> 所以包拍最大問題就係制度上充滿誘惑，如果一部戲包咗一千萬拍，咁梗係死慳爛慳八百萬搞掂，咁就賺多二百萬。當然好少有人咁離譜，因為「包拍制」通常都係偏向低於正常預算，有時重係低好多。有心嘅導演為求開戲亦都迫於接受，但係真係會影響電影的質素。</p></body></html>