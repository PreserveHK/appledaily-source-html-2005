<html><header><meta charset="utf-8"><title>拍戲求真任人灌<br>千嬅狂隊烈酒暈陀陀</title></header><body><h1>拍戲求真任人灌<br>千嬅狂隊烈酒暈陀陀</h1><p>楊千嬅日前拍攝電影《千杯不醉》中飲酒戲份，飲完烈酒又飲啤酒，令她暈陀陀，苦不堪言。而扭傷腳的她早前又拍攝護膚品廣告，在鏡頭前嬉水，十足十大細路。</p><p>楊千嬅、吳彥祖和戴夢夢日前在西環一間火鍋店拍攝電影《千杯不醉》，千嬅趁未埋位，先在火鍋店吃飯填肚，以便拍攝稍後的飲酒戲份。</p><p>慘被片主灌酒</p><p>當晚千嬅拍攝一場在眾人面前「隊」酒的戲份，桌上擺滿大量酒杯和各式各樣雞尾酒，由於導演爾冬陞要求有逼真效果，故千嬅所喝的都是真酒。千嬅飲完一杯名為「kamikaze」的雞尾酒後，第一時間高呼要喝水，接着又拍攝「隊」啤酒戲。&#13;<br> 千嬅對此說：「飲完杯雞尾酒後，其實我有啲暈陀陀，再飲埋啤酒，就覺得好眼瞓。之前我拍咗場戲，講我飲醉酒，但係導演覺得我對眼太精靈，特登搵咗支有四十七度酒精嘅五糧液畀我，我都係第一次飲呢種酒，飲完之後覺得條脷好㷫兼頭暈暈。&#13;<br> 「我平時只係飲紅酒，啤酒都好少飲，試過有次返內地宣傳電影，片主請食飯，要我飲酒，又話唔飲唔畀面，我飲完又話我係女中豪傑，嗰啲酒烈到可以用嚟洗傷口。」</p><p>馮德倫搞搞震</p><p>而馮德倫當日到場探吳彥祖班，吳彥祖取笑馮德倫出席過康城影展，已經進軍國際，馮德倫亦不甘示弱說：「佢呢啲local（本地貨）。」然後裝出嫌棄跟吳彥祖合照的表情。到吳彥祖和千嬅拍照時，馮德倫又插嘴叫二人互咀，十分搞鬼！&#13;<br> 此外，楊千嬅日前拍攝護膚品牌Biotherm廣告，穿上吊帶裙和小背心上陣，她在鏡頭前不停玩水，十足大細路。由於千嬅早前拍戲扭傷腳，故工作人員特別送上慰問卡、咕𠱸和毛巾鞋給她，讓千嬅舒舒服服拍攝。&#13;<br> 採訪：魯萍&#13;<br> 攝影：仇志德</p></body></html>