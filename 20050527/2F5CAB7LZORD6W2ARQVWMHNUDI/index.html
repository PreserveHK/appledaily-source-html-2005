<html><header><meta charset="utf-8"><title>快樂煮教1：<br>搽指甲戴戒指煮餸都要靚</title></header><body><h1>快樂煮教1：<br>搽指甲戴戒指煮餸都要靚</h1><p>原來，《靚太唔易做》不是做戲咁簡單，現實中的三位靚太：司馬燕、許秋怡及寇鴻萍，除了扮靚應酬、相夫教子外，還會為兒子為丈夫，悉心弄些精美菜式。不過，拿菜刀揸鑊鏟，手起刀落之際，靚靚指甲、閃閃令戒指、吊帶背心……亦一樣跟到實！&#13;<br>&#13;<br>記者：陳珮娟&#13;<br>攝影：周旭文、梁細權</p><p>靚太1號：司馬燕</p><p>撚手菜：可樂排骨、蝦多士&#13;<br> 靚住煮：吊帶小背心＋希臘風情藍白珠＝新潮媽媽&#13;<br> 丈夫：TogiGouw</p><p>搞搞震囝囝黐到實&#13;<br></p><p>已是兩子之母的司馬燕，大部份時間都花在兒子身上，大兒子Ian不經不覺已經8歲、小兒子Brain亦5歲半了，還開始懂得欣賞美食，所以甚少下廚的司馬燕，才為兒子悉心炮製些適合他口味的餸菜。採訪當天，Ian及Brain還爭着幫媽咪將可樂倒入煲內燜排骨（然後兄弟二人瓜分餘下的可樂，我懷疑這才是他們的主要目的）。到了香噴噴的排骨及蝦多士弄好後，又立即摟着媽咪要試味，場面溫馨！</p><p>可樂排骨&#13;<br></p><p>自製價$35/3人份&#13;<br> &#13;<br> 有料到&#13;<br> 可口可樂850毫升、排骨半斤、蒜茸2茶匙&#13;<br> &#13;<br> 醃料：豉油1.5湯匙、糖1茶匙、鹽半茶匙、豆粉1茶匙、胡椒粉少許&#13;<br> &#13;<br> 靚太煮教：「想排骨腍些入味些，可用叉輕輕在排骨上拮個窿，再用慢火燜便可。」</p><p>跟住做&#13;<br> 1.排骨洗淨瀝乾水，用醃料醃半小時。&#13;<br> &#13;<br> 2.油燒熱，爆香蒜茸及排骨。&#13;<br> &#13;<br> 3.加入可樂至剛浸過排骨，冚蓋煲再燜30至45分鐘待收乾可樂即可。</p><p>蝦多士</p><p>自製價$30/3人份&#13;<br> &#13;<br> 有料到&#13;<br> 蝦半斤、麵包2-4塊、芝麻1碗&#13;<br> &#13;<br> 醃料：蛋白1隻、生粉1.5茶匙、鹽少許、黑胡椒少許&#13;<br> &#13;<br> 靚太煮教：「想令蝦膠企身一點，塗在麵包上較容易，可在加入調味後把蝦膠放進雪櫃冷藏1小時。」</p><p>靚太2號：許秋怡</p><p>撚手菜：蒜茸蒸蝦、咖喱金菇肥牛煲&#13;<br> 靚住煮：閃閃花甲＋喱士民族小背心＝清新小婦人&#13;<br> 丈夫：王書麒</p><p>為老公唔食牛都照煮</p><p>秋怡本身不吃牛，少吃肉，但因書麒愛吃肉更愛吃牛（近年已開始減吃），因此為了丈夫，秋怡也開始鑽研一些肉食菜譜，認真體貼！&#13;<br> 在旁的書麒也忍不住口：「所以，每次煮這道咖喱肥牛煲都要我試味！但她真的很有烹飪天份，有時在外食到美味的食物，回家後她就可以做出來；煮餸又企理，會一邊煮一邊抹，廚房永遠保持乾乾淨淨。」在丈夫心目中，這個靚太已經超過100分！&#13;<br> &#13;<br> 場地提供：煤氣烹飪中心（25761535）&#13;<br> 地址：銅鑼灣禮頓道77號禮頓中心地庫</p><p>咖喱金菇肥牛煲&#13;<br></p><p>自製價$40/4人份&#13;<br> &#13;<br> 有料到&#13;<br> 肥牛1磅、金菇1-2紮、蒜頭2粒&#13;<br> &#13;<br> 醃料：豉油2茶匙、糖1茶匙、淮鹽少許、椒鹽少許、生粉1茶匙&#13;<br> &#13;<br> 調味：咖喱醬2湯匙&#13;<br> &#13;<br> 靚太煮教：「醃牛肉時用淮鹽及椒鹽代替一般食鹽，味道較香。」</p><p>跟住做&#13;<br> 1.肥牛用醃料醃10分鐘，金菇洗淨，去根部。&#13;<br> &#13;<br> 2.蒜頭及肥牛下鑊爆香，再加入金菇一起炒勻。&#13;<br> &#13;<br> 3.加入咖喱醬兜勻，加少許水，冚蓋焗2分鐘至收乾水便可。</p><p>蒜茸蒸蝦&#13;<br></p><p>自製價$28/4人份&#13;<br> &#13;<br> 有料到&#13;<br> 基圍蝦半斤、蒜茸半碗&#13;<br> &#13;<br> 靚太煮教：「雖然基圍蝦開邊較中蝦或大蝦麻煩點，但肉身較嫩滑。」</p><p>靚太3號：寇鴻萍&#13;<br></p><p>撚手菜：沙田柚沙律&#13;<br> 靚住煮：閃閃大戒指＋火紅戰衣＝熱情貴婦&#13;<br> 丈夫：梁廷鏘</p><p>清腸胃食住嚟KeepFit&#13;<br></p><p>先後進軍飲食及美容界的寇鴻萍，在繁忙工作下為保持身材健美，不時會向其食肆的大廚請教烹調心得，得知沙田柚沙律既美味，又助排毒清腸胃，所以不時也會弄來吃！&#13;<br> &#13;<br> 場地提供：L16餐廳吧（25201616）&#13;<br> 地址：香港法院道香港公園</p><p>沙田柚沙律&#13;<br></p><p>自製價$30/4人份&#13;<br> &#13;<br> 有料到&#13;<br> 泰國沙田柚1/4個、魚露1湯匙、花生1湯匙、已炸過蝦米1湯匙、椰絲半湯匙&#13;<br> &#13;<br> 靚太煮教：「沙田柚要用泰國金絲柚才夠甜夠香，若沙田柚不夠甜，可以加入椰糖作調味。」</p></body></html>