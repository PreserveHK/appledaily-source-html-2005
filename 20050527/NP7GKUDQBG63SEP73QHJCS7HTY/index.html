<html><header><meta charset="utf-8"><title>大肚擦海鮮胃痛<br>Britney攜聖經安胎</title></header><body><h1>大肚擦海鮮胃痛<br>Britney攜聖經安胎</h1><p>懷孕五個月嘅美國女歌手BritneySpears雖然話要安心養胎，取消晒所有工作，不過佢不時同老公KevinFederline出去玩，似乎重忙過開工。唔知係咪近日太頻撲嘅關係，前日Brintey同老公出街食飯嗰陣，突然胃痛大作，表情痛苦，搞到佢要即刻飛車返屋企休息。</p><p>面青青表情痛苦</p><p>Britney同老公Kevin前日喺馬利布一間海邊食肆午膳，齊齊食海鮮，點知Britney食咗一陣就不停嗌胃痛，話要快啲返屋企。Kevin見老婆咁辛苦，梗係即刻同佢打道回府啦。&#13;<br> 據當日拍到Britney同Kevin照片嘅攝影師話，Britney步出餐廳時揸住本聖經，睇落面青青，其間重不停托住個肚，露出痛苦嘅表情。</p><p>收視差隨時腰斬</p><p>此外，Britney同老公親自錄製嘅紀錄片式劇集《Britney&amp;Kevi:Chaotic》喺美國有線頻道UPN播映咗兩個星期，劣評如潮，有觀眾投訴佢哋喺節目度講嚟講去都係嗰三幅被，唔係互讚對方人品好同床技一流，就影住佢哋食薯片或者漢堡包。因為節目悶到嚇壞人，唔少觀眾已經轉台睇其他節目，噚日外國有報道話UPN電視台為咗力挽收視，有意將節目腰斬。</p></body></html>