<html><header><meta charset="utf-8"><title>精明消費：<br>騎呢襪語夏日潮女襯鞋必着</title></header><body><h1>精明消費：<br>騎呢襪語夏日潮女襯鞋必着</h1><p>潮流已經玩到冇嘢好玩！夏季女生必着的涼鞋、婆仔鞋款式激多，不過要成為今季最熱潮女，就必定要跟個Trend由內膽發功！今個夏天女生Must胕uyitem必選九彩咁多色嘅花襪，重要騎騎呢呢怪模怪樣先夠潮夠爆，有幾騎呢？睇吓啦！&#13;<br>&#13;<br>記者：張銘恩　&#13;<br>攝影：陳盛臣&#13;<br>模特兒：Samantha</p><p>趣怪花臣潮襯涼鞋</p><p>以下騎呢款的實際用途可能並唔顯著，都係防止對鞋刮腳，同埋係咁易吸吓腳汗咁，但係一句到尾──一個「型」字已經殺晒，而且着法通常都要襯涼鞋，專登凸對襪出嚟，潮女們又有機會發揮Mix&amp;Match天份！</p><p>孖腳趾勁搞鬼</p><p>紅白間色，着起來會「孖」住啲腳趾，唔怕行行吓跣走，腳趾可以唞吓氣之餘又吸到汗，超級搞鬼。&#13;<br> 售價：$39（c）</p><p>齋套腳趾</p><p>棉質料，最啱着運動型甩踭拖，既可以保護腳趾，又可以吸汗，淺襪頭設計襯多款鞋都唔會外露。&#13;<br> 售價：$58（b）</p><p>閃閃波點</p><p>人氣桃紅底×閃閃藍波點，着婆仔鞋或襯密頭式涼鞋，凸少少出嚟搶眼到冇得頂，日本製造。&#13;<br> 售價：$32（d）</p><p>鮮螢光黃夠搶</p><p>絲襪料，搶眼螢光黃色重有朵朵暗花圖案，襯白、黑同綠色涼鞋都掂，日本製造。&#13;<br> 售價：$32（d）</p><p>潮人腳套</p><p>套於腳掌上的另類潮襪，韓國製造，較厚身最好襯Birkenstock類的大頭涼鞋。&#13;<br> 售價：$49（b）</p><p>雙色任配</p><p>貼腳絲襪料，一對藍青色間條，和一對淨粉藍色，可以重叠着穿出層次，又或者單着都得，日本製造。&#13;<br> 售價：$32（d）</p><p>人字拖款</p><p>絲襪料，人字拖夾腳趾着法，再襯人字拖或其他鞋款悉隨尊便，務求要凸多隻顏色出嚟，愈誇愈潮。售價：$29（a）</p><p>婆仔款花式多</p><p>近年大熱婆仔鞋，順勢亦有大量配襯的婆仔襪推出，棉質、絲襪料、魚網款乜料都有，斯文、Cutie、運動型任你自由按鞋款配搭，總之花樣多多日日轉款都NoProblem！</p><p>少女Lolita款</p><p>純白色魚網婆仔襪，可以綁隻靚靚蝴蝶結於小腿上，好啱襯潮興的LolitaStyle。&#13;<br> 售價：$39（a）</p><p>姣婆花花Look</p><p>彈性棉布料做，薄身唔焗腳，襪頭設計較深，着鞋後突出姣登登的彩色花花，記住識襯先好着，否則潮都變娘。&#13;<br> 售價：$12（a）</p><p>Sporty紅藍間條</p><p>長青的間條款，最啱襯少女的夏日運動造型，厚身着得舒服，日本製造。&#13;<br> 售價：$39.5（a）</p><p>野性魚網襪</p><p>黑色魚網絲襪天生予人性感的幻想，加上閃閃的銀色波點，令野性指數繼續上升，且更添成熟味。&#13;<br> 售價：$45（a）</p><p>清純繡花Snoopy</p><p>吸汗棉質料，淺綠色四葉草圖加繡花Snoopy，即升價！&#13;<br> 售價：$45（a）</p><p>芭蕾舞款好通氣</p><p>疏窿織法唔焗腳，腳跟位用橡筋固定，冇咁易甩，重有金線蝴蝶點綴。&#13;<br> 售價：$75（d）</p><p>無印搭帶冇甩踭</p><p>搭帶款厚身舒服，而搭帶設計保證唔會甩踭，解決一般婆仔襪的問題。&#13;<br> 售價：$40（c）</p><p>斯文交叉款</p><p>棉質料索汗，特淺襪頭啱穿淺頭鞋，交叉外露又有另一種襯鞋花式。&#13;<br> 售價：$45（a）</p><p>售賣點</p><p>（a）	高比（31059729）&#13;<br> 葵芳葵涌廣場地下815-816號&#13;<br> （b）	西田百貨（26941111）&#13;<br> 沙田新城市廣場3期2樓&#13;<br> （c）	無印良品&#13;<br> 客戶服務熱線（26949309）&#13;<br> （d）	IceFireLadies（26963492）&#13;<br> 沙田西田百貨2樓</p></body></html>