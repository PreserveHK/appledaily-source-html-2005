<html><header><meta charset="utf-8"><title>精明消費：百力滋都要當造和栗秋天限定版</title></header><body><h1>精明消費：百力滋都要當造和栗秋天限定版</h1><p>一九六六年，固力果百力滋面世，打破餅乾舊有框框，從扁平塊裝搖身一變成高䠷支裝，令為食一族增加不少樂趣。經過四十年的發展，百力滋從光脫脫餅乾一條進化成朱古力、杏仁等不同口味，重有不同季節限量版㖭！想知今個秋天有乜新口味？齊齊跟住嚟啦！&#13;<br>記者：鄺天樂&#13;<br>攝影：周旭文&#13;<br>鳴謝：ABEInternationalLimited</p><p>最新必食&#13;<br>&#13;<br>栗味撲埋身</p><p>明治出產的Fran系列市場以成熟上班族為主，對味道及口感要求甚高。好似今個秋天推出的和栗限定版百力滋外表平平無奇，咬開先發現百力滋分三層，香濃朱古力杏仁碎外層包住濃郁和栗味果漿，再加上打底的香脆餅乾條，三種口感味道合一，絕對係今個秋天零食首選！&#13;<br> 售價：$18（b）</p><p>健康新世代</p><p>百力滋大阿哥固力果最新研製小麥胚芽味，香滑朱古力漿內加入小麥胚芽，口感大增，重會有助消化及增加腸臟蠕動，有益又健康，點可以唔試！&#13;<br> 售價：$12（a）</p><p>啖啖果香&#13;<br>&#13;<br>鬼馬扮蕉呃馬騮</p><p>齋打開盒經已聞到陣陣香蕉味，加上黃色朱古力漿的搞鬼外形，如果唔係聽到脆口卜卜聲，一定會以為自己食緊蕉！&#13;<br> 售價：$11.5（c）</p><p>清新蜜瓜</p><p>做嘢做到眼矇矇想搵綠色植物望吓都冇？全身粉綠色蜜瓜味百力滋，包你眼前一亮！放埋入口，淡淡清新蜜瓜味送上腦，重點會眼矇！&#13;<br> 售價：$9.5（c）</p><p>酸甜提神藍莓味</p><p>將提神醒胃的微酸乳酪包在香甜藍莓果味朱古力內，啖啖果肉，果味濃郁又不太甜，就好似食緊脆口鮮果乳酪咁！&#13;<br> 售價：$15（c）</p><p>滿腹椰香</p><p>每支椰子朱古力百力滋都充滿椰香，味道濃郁得來不覺膩，外層加有杏仁碎及椰絲，令口感味覺有更高享受。&#13;<br> 售價：$14（c）</p><p>玩嘢口味&#13;<br>&#13;<br>食肉獸首選</p><p>標明係「晚餐館燒肉」，打開包裝燒肉味即揚晒出來，加上細細條可以密密食，令食肉獸可無時無刻食「肉」頂癮。&#13;<br> 售價：$8.5（c）</p><p>限定版芝士條</p><p>平平無奇白色固力果芝士味百力滋，但愈食愈「芝」味！一啖比一啖濃，好似成條真正芝士條放入口咁啊！&#13;<br> 售價：$18（b）</p><p>一「反」傳統</p><p>百力滋一直都係餅乾作心，朱古力作外衣，呢款固力果Reverse就反轉傳統，將朱古力餅乾包住朱古力漿，一咬開就湧晒出來，擋都擋唔住！&#13;<br> 售價：$13（a）</p><p>薄燒百力滋</p><p>香甜蜂蜜味十分適合秋高氣爽的九月天，扁身薄脆版加上牛油味襯托，就如同食多士咁，打破一般百力滋口感悶局。&#13;<br> 售價：$14（a）</p><p>經典朱古力&#13;<br>&#13;<br>脹卜卜連體魚</p><p>寶卡朱古力魚仔餅出名香濃好味，這款一條過連體魚，食一條等於食咗幾粒！&#13;<br> 售價：$11.5（c）</p><p>貴族版朱古力</p><p>明治令各位朱古力迷手執百力滋齋聞味道足以流晒口水，一口咬落去，「朱味四溢」，正！&#13;<br> 售價：$13.5（c）</p><p>雪糕融入百力滋</p><p>將「曲奇妙趣」雪糕融入百力滋內，重有黑朱古力同白朱古力兩款，黑朱古力味濃適合男仔，白朱古力香甜幼滑女仔至愛！&#13;<br> 售價：$10（b）</p><p>售賣點：</p><p>（a）零食物語：九龍灣德福廣場2期316-317號舖（27979667）&#13;<br> （b）city'super：銅鑼灣時代廣場B1地庫（25062888）&#13;<br> （c）生活部屋網站： http://www.hklivingstyle.com/index_main.php?charset=big5（63738531） </p></body></html>