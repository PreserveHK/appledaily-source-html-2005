<html><header><meta charset="utf-8"><title>　　會計師試張建東攞過全球第一 - 李八方</title></header><body><h1>　　會計師試張建東攞過全球第一 - 李八方</h1><p>八大漢入行會，制衡老董嘅餘黨，煲呔呢招實在高明。事實呢八人確非等閒之輩，噚日寫過金刀梁智鴻同忠良之後范鴻齡，今日再同大家講講狀元張建東。&#13;<br> 洋名Marvin嘅張建東，透明度極低，佢喺聖保羅男女中學出身，不過，母校今年慶祝九十周年，出咗本書介紹威水校友，竟然冇張建東份。咁當然唔係佢唔威水，只係低調啫。點威水法？嗱，佢當年讀完中學就投身社會，之後讀會計，喺英國考特准會計師試考全球第一，係名副其實嘅狀元。</p><p>打18洞僅超兩桿</p><p>張建東做嘢亦叻，一早就做咗全球四大會計師行畢馬威嘅最年輕Partner，其間公司送佢去英國深造，之後更升任畢馬威嘅香港及中國區主席兼行政總裁，係第一個中國人坐呢個位。&#13;<br> 不過，由於佢太低調，連八方都差啲唔記得佢做過立法局議員。時為一九九一年，港督係衞奕信，一共有五個會計師坐喺立法局，包括Marvin、黃匡源、劉華森、李家祥以及李國寶。喺九○年，張建東係會計師公會會長，至於其他公職，真係冇法子寫得咁多。&#13;<br> 讀書叻，做嘢叻，張建東連玩都叻。粉嶺班波友個個都知佢係高球高手，曾經做過粉嶺高球會香港隊隊長，所以宣布佢加入行會當日，張建東話自己好難七日都打晒高球，要做啲其他嘢，晒命而已。而佢最fit之時，打十八個洞，僅超標準桿兩桿；𠵱家就大約超六桿啦。&#13;<br> 煲呔今次招攬精英回朝，以會計師背景計，有張建東、李國寶同李業廣三位；如果用外滙基金諮詢委員會成員計，就一共有四名：Marvin、寶哥哥、范忠良以及羅仲榮。有人笑煲呔同肥龍難忘當年打大鱷，所以搵唔到金管局任志剛入行會，都搬咗成班任總智囊入去，咁央行代表都坐晒喺度，就唔使要滙豐代表啦。</p><p>夏馬王日趕10場</p><p>同張建東作風相反嘅，一定係夏佳理。夏馬王做過立法局?會議員，透明度一向相當高，任期都未開始，已經馬不停蹄接受傳媒訪問，單單噚日已經朝八點半至晚七點半，十個訪問每個一粒鐘，後生仔都未必頂得順，唔好忘記佢已經年屆六十六。&#13;<br> 大家一味掛住講夏佳理做馬會主席同信和非執行董事，可能同行會有利益衝突，查實佢係地產建設商會董事，更加瓜田李下。佢噚日被人問起，嗱嗱聲話要同燊哥傾傾辭職唔做，如果唔係所有關於地產嘅政策都要避席，咁呢個行會成員做嚟都冇用。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>