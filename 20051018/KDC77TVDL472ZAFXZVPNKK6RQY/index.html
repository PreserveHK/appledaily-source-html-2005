<html><header><meta charset="utf-8"><title>　　唐唐他鄉遇同好 - 李八方</title></header><body><h1>　　唐唐他鄉遇同好 - 李八方</h1><p>香港上市公司都有一個冧巴，通常係隨機抽嘅，但若果想要個好聽啲，或者易記啲嘅冧巴，只要捐三十至一百萬大元畀公益金，就可以喺一堆靚冧巴裏面抽，甚至可以揀個靚冧巴㖭。好似建行，就捐咗個「九三九」。&#13;<br> 呢個捐錢換靚冧巴嘅機制，九九年沿用至今，唔經唔覺已經幫公益金籌咗一億一千二百萬元，總共有一百二十家上市公司捐錢。公益金為咗慶祝呢個咁成功嘅「集資」計劃，噚日搞咗個酒會，請咗唐唐到場。兩位行會新貴，李業廣同埋張建東，都以主人家身份滿場飛。&#13;<br> 講番唐唐，佢同黃華華訪問完三藩市，噚日就同公益金主席柯清輝一齊同細路玩。佢喺加州受到市長GavinNewsom歡迎，市長送佢一樽自家酒莊出產嘅白酒，叫做PlumpJack，唐唐他鄉遇同好，梗係高興，話支酒可以改名做肥仔積。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>