<html><header><meta charset="utf-8"><title>PENTAXOptioS6升級23萬色巨芒</title></header><body><h1>PENTAXOptioS6升級23萬色巨芒</h1><p>PENTAX都係其中一個狂推細機嘅DC廠，最新又有一部細機之作OptioS6，由之前相當受歡迎嘅S5z升級，秉承其傳統「機身細細，屏幕特大」嘅優點，採用2.5"巨芒之餘，質素再向上提升，用上個23萬色靚芒，睇相自然更為傳真，今次S6機身厚度只有19mm，機身超迷你，但功能絕對無偷工減料，具備600萬像素CCD，3倍光學變焦，而拍片更採用全新DivXMPEG4格式，能進一步替用家慳位，拍攝更長短片，同時亦保持流暢，可以Keep住有每秒30格播放速度，加埋拍片都有防震功能，相當全面！&#13;<br></p><p>S60夠實用</p><p>同期，PENTAX重會推出OptioS60，今次就係S55嘅升級版，升級至600萬像素，配2.5"大芒，基本規格絕對實用，設有簡易輪盤模式及自動選取功能令攝影初哥都能輕易掌握，加上可使用2枚AA電池，即使長時間使用或是身在外地旅行，都相當方便。	&#13;<br> &#13;<br> OptioS6&#13;<br> 規格：600萬像素/2.5"芒/3倍光學變焦/DivXMPEG-4&#13;<br> &#13;<br> OptioS60&#13;<br> 規格：600萬像素/2.5"芒/3倍光學變焦/AA電芯×2&#13;<br> &#13;<br> 記者：許福合&#13;<br> 捷成洋行（29262987）</p></body></html>