<html><header><meta charset="utf-8"><title>　　周一嶽成頭煙拋個波畀瘦平 - 李八方</title></header><body><h1>　　周一嶽成頭煙拋個波畀瘦平 - 李八方</h1><p>為咗唔想市民冇啖好食，食環署同漁護署，將來會變成食物安全檢驗檢疫署同漁農環境衞生自然護理署。&#13;<br> 噚日衞福局局長周一嶽（圖左）去立會聽意見，社會福利事務委員會主席李華明最後發問，竟然提出食檢署署長係咪請專才做好啲，搞到近排俾啲禽流感煩到一頭煙嘅周局長，無喇喇將個波拋畀瘦平王永平，話制度上講明一定係政務官做，但值得公務員事務局局長考慮喎。&#13;<br> 兩個新部門嘅名都咁蹺口，王國興就提議改短啲。周一嶽除咗讀名讀到大汗叠細汗，其他時間都好風騷，講到請多咗人幫手，重幽坐喺隔籬嘅尤曾家麗（圖右）一默，「我個常務秘書長雖然滋油淡定，但係唔想佢捱到好殘」，張宇人又玩埋一份，話「佢（尤太）重四正過我哋好多啦！」&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>