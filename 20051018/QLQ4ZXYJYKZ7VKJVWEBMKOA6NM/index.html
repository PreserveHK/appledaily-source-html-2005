<html><header><meta charset="utf-8"><title>　　媽打lastday重返娘家 - 李八方</title></header><body><h1>　　媽打lastday重返娘家 - 李八方</h1><p>民政事務局常秘、眾人媽打李麗娟噚日lastday，各方好友同佢告別，場面好鬼溫馨。媽打一朝早就返去三十四年前嘅「娘家」觀塘區議會開會，會議完畢，班同事突然唱起一曲《忘不了你》，媽打即刻話「我都話唔准你哋搞啲咁嘅嘢咯」，重感動到眼濕濕；之後大家又向佢獻唱一首佢最鍾意嘅《MoreThanICanSay》，又送康乃馨畀佢。&#13;<br> 媽打話，佢同觀塘有深厚嘅感情，七一年七月五號入觀塘區議會做嘢，最後一日上班亦喺呢度。佢話做咗三十幾年公務員，最難忘係六一八雨災去派救濟品，從中亦知道點樣應付日後嘅天災人禍。&#13;<br> 去完區議會，媽打又去咗「情繫我家──十八區共同尋找全港最愛景點」活動，民政事務局局長何志平話，同媽打共事三年零四個月，期間共同進退，對佢嘅退休依依不捨。之後媽打去同煲呔等人食飯，特首夫人重親自落廚，唔怪得媽打話「今日好感動，個個都咁忙，但對我好好」。媽打諗住退休後要多做運動，同以普通市民身份推廣馬術，希望佢如願以償啦！&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>