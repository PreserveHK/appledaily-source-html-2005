<html><header><meta charset="utf-8"><title>數碼影音：薄身DC唔怕片！CASIOZ500強玩雙重防震</title></header><body><h1>數碼影音：薄身DC唔怕片！CASIOZ500強玩雙重防震</h1><p>相信在座看官們，都曾經玩過薄身DC！方便處係隨身攜帶夠輕便，不過實際使用上，按快門時都會有種「片嚟片去」嘅感覺，弊處當然係影到啲相鬆郁矇啦！CASIO最近亦追上防震潮流，推出EXILIM系列中，首部內置防震功能的EX-Z500，同市面一般防震DC不同處，係佢除咗可以防「揸機人」手震外，佢對「被拍主體」一樣有防震修正功能，Double防震！絕對係呢期薄身防震DC中之利刃！	&#13;<br>記者：許福合　&#13;<br>攝影：陳智良　&#13;<br>ImageGirl：Zoe</p><p>可能細機大芒已經變得平民化，要喺相機界爭出位，自然要加入更多賣點，好似最近幾間大品牌推出嘅「細機大芒」DC，都不約而同使用防震做賣點，CASIO呢部Z500新近推出，亦唔執輸，都加入咗AntiShakeDSP技術，透過內置專門嘅防震信號處理器，能對拍攝出來嘅畫面作出修正；一般嚟講，用家當使用慢過1/30秒快門時，就好容易出現手震嘅情況，當啟動防震功能後，去到1/15秒都可以好有把握拍出「實淨」相片，筆者試機時發覺拍攝內容顏色反差較大，防震效果亦會比較好！Z500所使用技術可以話係「雙向」，除咗可減低用家手震影響，同時，拍攝對象移動令畫面模糊，亦能透過相機作修補，變相提高咗相機快門速度，令用家拍攝時更有彈性！</p><p>細機配2.7吋芒</p><p>CASIO嘅EXILIM系列一向都係以薄身出名，機身最薄部份只有18.6mm，都算唔錯，而且機身摸上手金屬味重，唔似得相機仔咁兒戲，不過細機可能外形能變化空間有限，外形設計總有「又係嗰款」嘅感覺，對玩慣CASIO相機嘅用家似乎就無咩新意！&#13;<br> 以機論機，Z500仍有好多吸引之處，機細迷你，更配上個2.7吋巨芒，相信已經好得一般用家歡心，而且今次LCD質素唔錯，夠光之餘，重好少Noise，質素比好多同級機都好。相片質素係現時至流行嘅500萬像素級別，另配合3倍光學變焦，開機時鏡頭會自動伸出，速度都算唔錯，只需0.9秒就可以開工！機背雖然剩低嘅空間唔多，不過仍然設有攝錄同重播嘅快速鍵，要係兩者轉換都非常方便。</p><p>拍攝500張相片</p><p>食電對數碼相機真係大忌，影到一半無電就真係無癮，Z500喺電量方面表現唔錯，以CIPA標準（以一般使用時設定包括使用閃燈），當叉滿電後，可以拍攝500張相片，Z500使用嘅係專用鋰電，雖然換電唔太方便，不過應可支持一整日使用。&#13;<br> Z500一般以全自動操作，用家亦可使用內置數量多達31種嘅預設場景拍攝，種類廣泛，適合唔同環境下使用，而Z500更特設專門為「防手震」場景，以提高感光度配合防震功能，去減低畫面模糊，同系列較為少見。Z500嘅拍片模式能支援VGA640×480/30秒動態JPEG，編輯功能還相當唔錯，可以剪接不必要嘅部份，最好玩都係個「MotionPrint」，能將影片組合成9合1或1張進行打印，印相之餘，連影片都可印埋！</p><p>測試相片&#13;<br>&#13;<br>&#13;<br>顏色標！Noise少！</p><p>Z500相片顏色傳真度唔錯，顏色準確，另外，相片好滑淨，Noise唔多，值得一讚。</p><p>Profile</p><p>感光元件：525萬像素CCD&#13;<br> 變焦：3倍光學、4倍數碼&#13;<br> 記憶卡：SD/MMC（內置8.7MB）&#13;<br> LCD：2.7吋&#13;<br> ISO：50/100/200/400&#13;<br> 電源：專用鋰電池&#13;<br> 體積：88.5×57×20.5m&#13;<br> 重量：112g&#13;<br> 捷成洋行（29262320）</p></body></html>