<html><header><meta charset="utf-8"><title>流動通訊：全新NokiaL'Amour潮爆FashionPhone</title></header><body><h1>流動通訊：全新NokiaL'Amour潮爆FashionPhone</h1><p>手機與潮流掛鈎，早有所聞！Nokia繼04年推出以ArtDeco為主題嘅時裝手機之後，星期三晚喺香港、佛羅倫斯以及紐約三地，再同步發表全新嘅第二輯FashionPhone──L'Amour系列7380、7370及7360。三款手機分別飾有真皮外殼並配搭植物圖案，天然味道極之濃，而圖案刻劃方式更恍如紋身一樣，潮到爆！其中7380更配置旗下最強嘅200萬像素鏡頭，與去年「筆形手機」7280相比，絕對有天淵之別！	&#13;<br>&#13;<br>記者：陳國輝　&#13;<br>攝影：陳陶鈞</p><p>初次亮相，L'Amour予人嘅感覺，猶如ArtDeco重現一樣，但睇真啲其實分別好大！最突出之處，除咗由上一次嘅幾何圖案更換為天然圖案之外，機身設計以至功能方面，亦已作出大幅改進！7380屬於L'Amour系列嘅高階機，而7370以及7360則列為中階以及入門級機種，每一款都針對唔同嘅用家而設，可謂各有所長。</p><p>200萬像素鏡頭</p><p>雖然，7380個鏡頭唔及上次7280咁有型，可隱藏於機身裏面，一趟即影；但係呢個鏡頭勝在像素好高，多達200萬像素兼支援1,200×1,600解像度，就算印製4R靚相亦絕無問題；同時，隔籬重新加入一盞補光燈，拍攝夜景嘅效果重相當唔錯㖭！聲效方面，機內亦配置咗MP3播放器，機底插口經接駁Hands-free後具有立體聲效果，操作方面仍主要靠旋轉式按鈕，夠晒有型同方便！</p><p>化妝鏡真皮設計</p><p>機身全長為114mm，比一支唇膏長少少，採用化妝鏡設計，對女性用家嚟講絕對難以抗拒！而設計上最突出之處，唔單止係機面上嘅天然花紋圖案，同時，機背位更採用軟綿綿嘅真皮材料，拎上手感覺特別舒適。機側按鍵唔多，特別一提係更換SIM卡嘅方法比以前更容易，只需輕輕推一下，SIM卡位就會自動打開，相比7280要利用小工具輔助，真係快捷得多。</p><p>Profile</p><p>制式：GSM900/1800/1900&#13;<br> 體積：114×30×20mm&#13;<br> 重量：80g&#13;<br> 屏幕：6萬5千色　　　&#13;<br> 機身顏色：啡&#13;<br> 通話時間：180分鐘　　&#13;<br> 備用時間：240小時&#13;<br> 主要功能：200萬像素鏡頭連補光燈、4倍數碼變焦、旋轉式鍵盤、MP3播放器、內置約50MB容量、藍芽傳輸&#13;<br> &#13;<br> 500歐元（約HK$5,000）&#13;<br> 推出日期：06年第一季</p><p>玩旋轉機身</p><p>走高階路線嘅7380，就大玩筆形風格兼高像素鏡頭，至於中階級嘅7270，外形上亦充滿突破，皆因佢係Nokia首部旋轉機身手機！&#13;<br> 機面與機背分別採用兩種唔同嘅物料，前面係閃令令嘅金屬外殼，有深啡及黃褐色兩種，同時刻劃出天然嘅植物圖案；機背設計同樣貫徹該系列特色，三分一嘅面積配以真皮裝飾，另加上一塊刻有「NOKIA」嘅金屬牌，睇起嚟真係充滿古典風味！功能方面，Nokia特別為7370設計咗旋轉機身用戶介面，另配置一個130萬像素鏡頭及3D立體聲喇叭，播歌嗰陣效果相當震撼。</p><p>Profile</p><p>制式：GSM900/1800/1900&#13;<br> 體積：88.5×43.4×22.6mm&#13;<br> 重量：104.4g&#13;<br> 屏幕：26萬色QVGA芒&#13;<br> 機身顏色：深啡及黃褐色&#13;<br> 通話時間：210分鐘　備用時間：240小時&#13;<br> 主要功能：130萬像素鏡頭連補光燈、8倍數碼變焦、旋轉式屏幕、2"QVGA彩芒、3D立體聲喇叭、藍芽傳輸&#13;<br> &#13;<br> 售價：300歐元（約HK$3,000）&#13;<br> 推出日期：06年第一季</p><p>設計夠經典</p><p>屬於超簡約嘅直身設計，外形與7260好相似，特別之處，係四角呈圓邊，唔起角；假如對功能要求唔高，呢款入門級機種純玩FashionDesign都唔錯！&#13;<br> 講到真皮外殼以及機身上花紋圖案，固然係7360最大賣點，但為咗配合咁特別嘅設計，手機更內置多款FashionThemes，裏面包括唔同嘅牆紙、屏保動畫以及鈴聲；至於功能上，30萬像素鏡頭、MP3鈴聲、FM收音機以及MMS等，可謂統統有齊，加埋Push-toTalk功能，出外行山或者旅遊嗰陣都用得着。</p><p>Profile</p><p>制式：GSM900/1800/1900&#13;<br> 體積：105×45×18mm&#13;<br> 重量：92g&#13;<br> 屏幕：6萬5千色&#13;<br> 機身顏色：深啡及黃褐色&#13;<br> 通話時間：240分鐘&#13;<br> 備用時間：336小時&#13;<br> 主要功能：30萬像素鏡頭、PushtoTalk、FM收音機、短片拍攝、Fashionthemes、MP3鈴聲&#13;<br> &#13;<br> 售價：200歐元（約HK$2,000）&#13;<br> 推出日期：06年第一季</p></body></html>