<html><header><meta charset="utf-8"><title>住家菜1：<br>葉璇紐約留學龍井蝦仁治鄉愁</title></header><body><h1>住家菜1：<br>葉璇紐約留學龍井蝦仁治鄉愁</h1><p>人生中會有很多事令人難以忘記，以食為例，即使是細微如一啖飯或一口湯，只要能觸動內心的感情深處也可以在記憶中佔據着重要的位置，你有否想過自己人生中食過最難忘的菜餚呢？未想到之前就先看看幾位名人藝人如葉璇、李純恩、江芷妮和黃又又如的難忘菜式，當中沒有山珍海錯，只有濃情暖意。&#13;<br>&#13;<br>記者：陳冰麗&#13;<br>攝影：伍慶泉、林栢鈞、梁細權&#13;<br>鳴謝：中電樂廚坊（27292188）、美麗華酒店theatrium（23155199）、翠亨邨（23762882）&#13;<br>Hair（葉璇）：PatrickSo</p><p>親自下廚尋兒時味道</p><p>在美國留學時，為了尋回小時吃過的味道，她還試過自己下廚，可惜在異鄉不易找齊材料。葉璇稱：「正式杭州龍井蝦仁所用的是河蝦，食落爽口又鮮甜，喺美國好難食到河蝦。」食不到阿媽的愛心龍井蝦仁就愈想念媽媽，葉璇話平時惟有飲吓龍井茶以解思鄉之苦。</p><p>媽咪煮嘅餸最好味</p><p>龍井蝦仁對葉璇來說不只是一個家鄉小菜，還包含了她對家人的思念和童年回憶，她表示：「以前凡事都有媽咪，自己可以唔使做就有嘢食，理應好滿足，但我當時仍經常埋怨媽咪煮啲嘢唔好食，家陣自己獨立生活後，至體會到媽咪煮嘅餸係最好味嘅。」</p><p>龍井蝦仁</p><p>葉璇根據兒時與媽媽一同下廚的經驗，再次將龍井蝦仁呈現眼前，不過香港亦難搵到河蝦，今次遂以中蝦去炮製。她強調，所用的蝦最緊要新鮮，炒至蝦接近熟時，要灒少許酒，一來辟腥，二來增加香味，葉璇話見媽咪會灒加飯酒，若講究一些，可以用質素高少少的紹興酒，蝦仁充滿酒香，包保食到舔舔脷。&#13;<br> &#13;<br> 用咩料&#13;<br> 中蝦1斤&#13;<br> 龍井茶葉1克&#13;<br> 蛋白1隻&#13;<br> 紹酒1湯匙&#13;<br> 生粉、鹽各適量</p><p>江芷妮小小牛乳片顯母愛</p><p>每晚在電視上和郭晉安齊唱懷舊歌的江芷妮，今次和媽媽同來做訪問。江芷妮稱：「細個時出疹，淨係可以食白粥，白粥寡而無味，媽咪見我唔想食，就特別加入大良牛乳片畀我送粥，嗰次係我第一次食牛乳片，嗰種鹹香嘅味道，令我至今仍難忘。」</p><p>鯪魚角做消夜</p><p>今次江芷妮與媽咪示範的不是愛心粥，而是媽咪另一愛心傑作──鯪魚角，是給江芷妮作為消夜吃的，「前排拍劇好忙，半夜收工返到屋企好肚餓，媽咪整定啲鯪魚角，以滾水烚兩烚，再伴以熱辣辣上湯食，當然唔少得加兩片大良牛乳片同食啦！」&#13;<br> &#13;<br> </p><p>高湯鯪魚角</p><p>以魚皮包住混和蝦米及臘腸粒的鯪魚膠，外煙韌，內滑兼帶口感。江芷妮話，包好的鯪魚角，最好先用滾水烚過，才再與上湯同煮，這樣湯才不會混濁。&#13;<br> &#13;<br> 用咩料&#13;<br> 鯪魚肉1斤&#13;<br> 蝦米（切粒）2両&#13;<br> 臘腸（切粒）2両&#13;<br> 大良牛乳片4片&#13;<br> 魚皮10片&#13;<br> 葱（切粒）少許&#13;<br> 芫荽（切碎）少許&#13;<br> 上湯適量&#13;<br> 蛋白1隻&#13;<br> &#13;<br> 調味料&#13;<br> 生粉1茶匙&#13;<br> 粟粉1湯匙&#13;<br> 麻油、胡椒粉各少許&#13;<br> 鹽1茶匙&#13;<br> 雞粉11/2茶匙&#13;<br> 糖2茶匙</p><p>李純恩自小家窮晚晚望食炒飯</p><p>問到食家李純恩最難忘的菜式，他二話不說是上海蛋炒飯，「細個時屋企好窮，一碗炒飯已是天下第一美食。當時我姑婆掌管廚房大權，重男輕女的她畀我每晚臨瞓前食一碗油炒飯。」每晚有這個炒飯做消夜，就零舍好瞓。</p><p>上海蛋炒飯</p><p>李純恩稱，最緊要先將葱花炒至微焦黃色，飯才沾有葱油香，其次最好用東北大米所煮的飯，黏性較強，炒好的飯不致太乾硬。最後是蛋不用拂勻，將其放在鍋中間，待起泡才將蛋拌勻，這可食到蛋黃的香及蛋白的滑。&#13;<br> &#13;<br> 用咩料&#13;<br> 冷飯1碗&#13;<br> 雞蛋2隻&#13;<br> 葱花適量&#13;<br> 粗鹽少許&#13;<br> 雞粉及胡椒粉少許&#13;<br> 喼汁適量</p><p>黃[!又又]如奀皮外公捉鵪鶉煲湯</p><p>黃[!又又]如的難忘菜則和陳皮有關，因為祖家是新會，新會出名陳皮香。黃又又如說：「屋企食用嘅陳皮都係媽咪曬製，小時候屋企掛滿陳皮，陳皮嘅香味令人好舒服。」而陳皮鵪鶉湯是黃[!又又]如由細飲到大的一味有益湯水，對此湯念念不忘，黃[!又又]如有一個有趣解釋：「細個時外公因為奀皮，鍾意周圍去捉雀，試過有一次運氣好，捉到鵪鶉，於是就將之與陳皮煲湯，味道唔錯，自此捉到鵪鶉就會用作煲湯畀我哋飲。」</p><p>陳皮鵪鶉湯</p><p>這個湯水，精髓在於用了由媽咪時期已曬製的老陳皮，接近四十一年，陳皮一點苦澀味也沒有，煲了近六小時的陳皮，食入口齒頰留香。加元貝是增加湯的鮮味，浸過元貝的水可以一同煲湯。&#13;<br> &#13;<br> 用咩料&#13;<br> 舊陳皮1両&#13;<br> 法國無頭鵪鶉2隻&#13;<br> 北海道枝幸大元貝1/2斤</p></body></html>