<html><header><meta charset="utf-8"><title>人手改裝LAGear翻生！</title></header><body><h1>人手改裝LAGear翻生！</h1><p>可能因為閃燈波鞋的形象實在太過深入民心，提起LAGear都只會令人想起當年風靡一時的閃燈波鞋。之後LAGear就好似「隱蔽青年」，幾乎絕迹於香港。05年LAGear宣布再戰江湖，打頭陣搵嚟土炮設計師Sini整咗十二款以神為題的特別版波鞋，籌款兼做埋展覽，當事情進行得如火如荼之際，Sini再加推一對別注版，直情係將LAGearReborn呢件事推至高峯！&#13;<br>&#13;<br>記者：胡卓琳&#13;<br>攝影：黃子偉、梁細權</p><p>自戀狂水仙花別注</p><p>LAGear呢個翻身計劃，先搵嚟土炮DesignerSini大玩原創，將原來平平無奇的波鞋加工，食正今年大Hit喱士同珠片的強勢，加埋Sini耍家的縫紉技術，將材料以人手逐啲釘上鞋身，絕對唔嘢少！不過睇12對「希臘神話」前，必先睇新鮮熱辣製成嘅呢對別注！</p><p>拍賣希臘12神關懷愛滋</p><p>連同「自戀狂」別注一共13對特別版的LAGear，將以底價$3,880起競投，只要於LAGear專櫃購買任何產品，憑收據填妥個人資料、心水鞋款及競投價錢交回，結果將於展覽後公布。全數得益於扣除成本後將捐予4A（AsiaActAgainstAids）關懷愛滋大行動，咁鬼有意義，睇中邊對好落Bid啦！想睇辦兼落Bid，可於以下日期去展覽場地LookLook！&#13;<br> &#13;<br> 日期：即日起至30/5&#13;<br> 地點：尖沙嘴海運大廈ClubX</p><p>兩神將率先投產</p><p>12對特別版的LAGear，籌備咗一個月，由Sini花咗3晚通頂親自縫製，一針一線都有血有汗。配合希臘神話的故事，咁有Gimmick，手工又好，難怪一曝光Feedback就唔錯。就係因為咁，LAGear將率先揀咗其中兩款波鞋，分別係宙斯同酒神正式投產，預計售價$699，材料同手工都未必同原裝一模一樣，但絕對夠Noise，可惜得女裝！&#13;<br> &#13;<br> 售賣點：&#13;<br> ClubX（31023674）&#13;<br> 尖沙嘴海運大廈3樓</p><p>創作人Sini</p><p>Sini屬新派土炮設計師，自家品牌Siniamos。小學已經懂得做首飾賣畀同學賺錢。長大後做創作，當然少不了至愛的喱士、珠片及Vintage味裝飾。今次創作揀咗希臘神話為題，因為覺得每個神都有屬於自己的故事，十分有趣。</p></body></html>