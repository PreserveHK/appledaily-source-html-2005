<html><header><meta charset="utf-8"><title>配額成歷史 - 左丁山</title></header><body><h1>配額成歷史 - 左丁山</h1><p>今年一月一號開始，全球紡織配額取消，紡織製衣界是否一片歡呼之喜呢？未必噃，有人歡喜有人愁，啲新紮師兄、入行十幾二十年啲大廠最高興，因為佢哋係實幹型，手頭訂單多，但因為香港紡織出口配額早已俾五十、六十年代嘅「祖父級」紡織製衣廠揸咗，師兄們須要買配額至可以出口，𠵱家冇晒配額，師兄們一年慳番好多錢，唔歡呼高興就假。新人之得，就係舊人之失，香港啲老爺級班霸如林伯欣、南聯等等，眼光光唔見好多錢喎。</p><p>新人C開廠近二十年，生意愈做愈大，呢排笑到四萬咁口，因為唔使為配額傷神也，正是慳水又慳力。左丁山笑佢：「對配額大戶有冇同情呀？」新人C話：「講笑咩，人哋統統上晒岸，係成功人士，邊度會志在呀，佢哋入立法會、行政會議為市民服務重爽啦。」經佢一提，醒起唐少、田少、方剛、梁君彥等都係紡織大戶，以前坐擁配額，已經係火燒旗桿——長歎，但冇人嫌錢腥嘅噃，香港一年買賣配額嘅生意，少說也有幾十億元，突然之間冇咗，你叫啲紡織大亨第二代點會捨得，飲八二年紅酒都冇咁爽手啦。&#13;<br> 唔捨得都冇辦法，搵錢四五十年，卒有完結之日，想當年，香港反配額最熱烈嘅前輩宋凱沙，宋先生在《遠東經濟評論》及後來佢創辦嘅《TextileAsia》發表唔少大塊文章，力陳配額及配額買賣之為害，而今配額成為歷史，想唔到《遠東經濟評論》更早成為歷史，有心研究經濟史嘅博士生，大可以香港配額為題，寫番篇紡織配額對香港經濟發展之影響，寫一篇蓋棺定論嘅博士論文。</p></body></html>