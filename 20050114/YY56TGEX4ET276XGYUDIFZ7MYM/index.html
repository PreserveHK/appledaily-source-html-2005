<html><header><meta charset="utf-8"><title>電腦展覽：三藩市Macworld第二擊<br>《iLife'05》五虎將唱彈多媒體</title></header><body><h1>電腦展覽：三藩市Macworld第二擊<br>《iLife'05》五虎將唱彈多媒體</h1><p>噚日睇過MacworldExpo2005一大一細兩部超筍硬件，今日就輪到蘋果電腦05年嘅軟件攻勢。論矚目程度，當然最多人爭試MacOSX最新版Tiger，不過講大堆頭、好玩度，肯定不及《iLife'05》，事關集合咗5大多媒體軟件於一身，不論工作、娛樂都好啱用，最緊要係介面一貫蘋果風格，夠晒簡單兼易用，畀到你唱住歌仔用軟件嘅輕鬆體驗，唔似PC咁「咪」極都學唔識。&#13;<br>&#13;<br>記者、攝影：朱崇德</p><p>未講萬眾期待嘅MacOSX:Tiger前，先講講呢套集5大軟件於一身嘅《iLife'05》；當中包括《iMovieHD》、《iDVD5》、《iPhoto5》、《iTune》、《GaraeBand2》5大項，齋睇軟件名已經估到其用途，涉及嘅應用範圍十分之廣，剪片、執相、抄歌等多媒體編輯都應付到，真係玩又得做嘢又得，堪稱多媒體軟件王！</p><p>剪輯影片燒埋DVD</p><p>SteveJobs在Keynote講會上，畀人第一個震撼是《iMovie》！佢可算是現存最簡易可以玩到HD剪片嘅軟件，基本佢完全支援到720p及1080i（HDV）兩種最流行的HD影像制式，現場試玩感覺係相當之爽利，一般DV機可經Firewire以實時將影片轉錄至電腦HDD內，就算玩上HD制式都係半速（即係過片時間多一倍）。亦相當聰明，入片時會自動找尋出全段電影的「暫停」位置，然後分成一段段的Clips，方便大家做後期製作；更驚喜是MagiciMovie功能，只要選好自己心愛的音樂，就會自動幫你剪片及製作過場特效！至於Pro級玩家，當然亦可手動剪片啦！&#13;<br> 另一款《iDVD》可算得上是菜單目錄兼DVD燒錄軟件，最厲害是玩到活動式目錄介面，使用上亦好簡單，軟件已內置有15個預設主題，只需一拉一放，就可以將影片、相片及背景隨意輸入，Jobs更比喻為荷李活級DVD製作。而燒錄方面就全對應DVD±R/RW。</p><p>軟件攻勢1月尾正式殺到</p><p>今次Macworld，蘋果電腦另一重頭戲就係今日介紹呢7款軟件，不過大家唔使心急，因為新版MacOSX:Tiger要今年年中先推出，而《iLife'05》同《iWork'05》喺今個月尾就會赴運，好大機會喺農曆年前就有得買。順帶一提，當《iLife'05》正式推出後，除咗零售版外，重會預裝喺Mac機度，大家可以慳番幾百蚊。</p><p>《iPhoto》執相玩相話咁易</p><p>最新版《iPhoto》加入了調校曝光、黑白位、飽和度、銳利度等功能，而在使用時，更有實時Preview及Histogram顯示，更驚人處是全對應現時市面所有DC的RAW格式，功能絕對抵得上一半《PhotoShop》！Pro級DC玩家至啱玩。另外佢重有一個相簿功能，自動將數碼相片集結成書，機內睇又得，Online印成實物亦得，希望香港快點提供相關服務就好喇。</p><p>玩盡音樂</p><p>《GarageBand》是一套專為音樂發燒友設計的Edit軟件，最高可對應8音軌音效輸入，而且還可將Mac機連上其他電子音樂器具及Mic作錄音，最強是有音譜圖示作音質的調校，絕對媲美錄音室級工具軟件。新版《iTune》主要加入一個叫Autofill功能，可先預設iPodShuffle內的音樂及儲存資料容量比率，然後用家只需一按OK，放在《iTunes》內的音樂，就會自動填滿iPodShuffle之內！大家以後再唔使為點樣用盡儲存容量而煩腦。</p><p>排版簡報好幫手</p><p>除咗《iLife'05》外，重有一款《iWork'05》，一樣是由二套專業文書處理軟件組成；其中《Pages》可算得上是一套專業級排版軟件，可以同時作文件、信封及報告等文書處理，用家亦只需一拉一放，就可以加入圖片、文字、圖表等，不過最驚人是佢嘅文繞圖能力，簡直有如出版級的軟件能力，例如圖片擴大時，標題自動縮Point就相等，PC嘅《Word》真係好難同佢比！另外《Keynote2》係一套好強的Presentation軟件，使用上同《PowerPoint》有點相似，不過就可以加入相片圖表、影片、文字和箭嘴等活動Animations，而且軟件已預設有20個主題版面，自製簡報真係好簡單，此外佢重對應HD畫面輸出，影像表現能力是現在最高階的！至於通用性方面，呢兩個軟件除對應Mac制式外，重可以使用《Word》及《PowerPoint》格式輸出，所以亦全對應PC，實用性相當高。最高興係除Macworld2005預覽的英文版外，中華地區使用的中文版亦已準備就緒。</p><p>老虎出籠勁上HD</p><p>MacOSX:Tiger大家都聞樓梯響好耐，今次Macworld，Jobs公布會在今年上半年推出。據稱新加入功能，大大小小有成200項之多，比早半年前公布嘅150項又多咗。第一個新功能聚焦點是Spotlight，基本用法有如網上的搜尋器，不過佢就掉轉槍頭搜你部電腦，例如你輸入Cat一字，咁你部Mac內所有包含Cat一字的圖片、短片、E-mail、ToDo's項目，都會以最近日子作順序排出來，最厲害是文字檔及PDF檔案，更會追尋至文件內部，絕對是一個超級搜尋器。&#13;<br> 另外《Quicktime7》都有長足的進步，首先是對應最新的H.264新HD格式，畫面最高支援到1,920×1,080解釋度，所以電腦亦正式宣布進入HD年代，至於一般的MPEG4、DVD格式，當然亦能向下支援啦！&#13;<br> 此外，不得不提的是iChat功能，由於佢一樣照玩H.264制式，所以大家可以安坐家中，同海外的朋友作網上會議，實際質素如何？Jobs在Keynote上曾同時與法國及澳洲的朋友，以iChat作網上會議，對談時基本完全冇Lag機，投影到成2層樓咁高，畫面質素亦一樣甚高！</p></body></html>