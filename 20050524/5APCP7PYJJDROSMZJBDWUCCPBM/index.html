<html><header><meta charset="utf-8"><title>SonyEricssonK750i200萬像素玩Cyber-shot上身</title></header><body><h1>SonyEricssonK750i200萬像素玩Cyber-shot上身</h1><p>今年初，SonyEricsson公布將推出兩款200萬像素手機，雖然以SONY金漆Walkman招牌打頭陣嘅W800i未有聲氣，但另一部配備自動對焦鏡頭嘅K750i已正式登陸本港，重成為首款採用Cyber-shot影相介面嘅200萬像素手機。用慣DC嘅用家，唔知會唔會跳槽轉玩K750i呢？&#13;<br>&#13;<br>記者：陳國輝&#13;<br>攝影：伍慶泉&#13;<br>ImageGirl：Yuki</p><p>手機溝DC玩Crossover其實早有先例，好似SonyEricsson去年推出嘅K700i、K508i以及K300i，都係玩呢種「雙面機」設計，簡單講即係正面係手機，反轉背就成部DC咁款！K750i初上手，感覺真係有幾分早年Cyber-shotU-20影子，而且大家都係「推蓋」鏡頭、200萬像素解析度，再加上同系列手機中，首度加入AF自動對焦功能，所以絕對唔係吹噓，功能抵得上一部入門DC！</p><p>AF對焦好DC感</p><p>麻木追求高像素，並唔代表一定影到靚相！像素數值只可代表相片大小，K750i今次首度加入類似DC的「AF自動對焦系統」，好處當然係對焦有如DC咁準確！實地測試影相功能都好有DCFeel，先半按下快門作對焦，等半秒再按下餘下快門就影相，影像實淨之餘，200萬像素感光元件成像亦相當滑淨；如果想玩Pro啲，機身內置手動對焦模式，構圖變化就更多樣化！</p><p>Cyber-shot操作介面</p><p>手機加入類似SONYCyber-shot使用介面亦屬首次；啟動影相模式時，畫面左下方會顯示照片解像度、數量、同埋特殊模式，加上所有功能選項都以簡單文字或圖示表示，整體操控感覺係好易上手。如果想玩得複雜少少，用家重可以透過機面的十字掣，調校白平衡、加相框或者影連環快拍；不過筆者認為唯一不足處，係K750i僅提供一個26萬色彩屏觀景器，單芒玩「自拍鏡」，始終冇雙芒摺機咁方便。</p><p>真．藍芽同步傳輸</p><p>近排有唔少手機都聲稱支援Bluetooth，但當中好多都只能夠接駁Handsfree。K750i具備晒藍芽同紅外線兩種無線傳輸功能，抄相抄歌都冇問題，而且重支援同步行事曆及電話簿，10米範圍內就可以同電腦互傳資料；另外，跟機重有一條K750i專用USB接線，直駁電腦，傳相、傳歌、同步上傳電話簿行事曆等資料作備份，感覺亦好方便！&#13;<br> K750i跟機附送一張64MBMemoryStickDuoPRO，用家可使用SE提供嘅PlayNow下載歌曲，或自行將CD嘅音樂抄到記憶卡內收聽。K750i重支援3DJavaEngine，令遊戲畫面立體逼真；若然你鍾意輕鬆少少嘅娛樂，亦可以選用StereoRDSFM收音機，不但能夠顯示電台名稱，重有自動追台功能，娛樂性相當豐富。</p><p>Profile</p><p>制式：GSM900/1800/1900&#13;<br> 體積：100×46×20.5mm&#13;<br> 重量：99g&#13;<br> 通話時間：540分鐘&#13;<br> 備用時間：400小時&#13;<br> 功能：26萬色彩芒、200萬像素鏡頭、自動對焦、MSDuoPRO插槽、音樂播放器、3D遊戲、RDSFM收音機&#13;<br> 查詢：SonyEricsson（82038863）</p></body></html>