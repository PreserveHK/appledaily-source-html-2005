<html><header><meta charset="utf-8"><title>一味窩輪：恆指熱門輪多人炒即市</title></header><body><h1>一味窩輪：恆指熱門輪多人炒即市</h1><p>港銀行宣布加息後，個市沉悶，亦可以話好和平，恒指高低幅度只得78點，埋單微升5點，即月期指升幅大啲，有34點，由低水27點變高水1點。復活節嚟緊，本周五及下周一冇市，買賣開始減少，是日115億銀成交，縮減57億。&#13;<br> 恒指窩輪：成交金額最多頭10隻窩輪，恒指C輪與P輪佔咗7隻，好多人炒即市，勝在買賣易，唔使畀印花稅，睇中方向，1格價位已有利潤。恒指升跌幾十點，波動之中，已有好多即日鮮活動，唔係出入1次，而係幾次。睇隻恒指P輪3704，發行量370球，街貨11%（上周五）即係40球，但1日嘅成交量已達680球。個市暫時唔升得去邊，有幾十點升幅之時，短炒做法係趁低位買恒指P輪；跌幾十點之時則趁低位買恒指C輪。鎖定C輪對象3796，鎖定P輪對象3704。&#13;<br> 長實C輪：長實（001）企定喺71.50元，最熱門C輪3560退至21.7仙，跌5%。吼長實再回啲，低位博3560反彈。隻輪6月中到期，溢價3.7%，槓桿率32.9倍（有效14.5倍），引伸波幅20.7%。&#13;<br> 另外，4634喺低位亦可一博，隻輪7月初到期，輪價51仙，溢價2.2%，槓桿率14倍（有效9倍），引伸波幅24%。&#13;<br> 新地C輪：新地C輪4643，波動亦好快。新地（016）收73元，冇變動，4643收43仙，跌2仙。隻輪若再跌到40仙以下，博反彈，6月初到期，溢價1.8%，槓桿率17倍（有效12.4倍），引伸波幅18%。&#13;<br> 章盛</p></body></html>