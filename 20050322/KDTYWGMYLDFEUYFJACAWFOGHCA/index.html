<html><header><meta charset="utf-8"><title>五十五歲父母 - 左丁山</title></header><body><h1>五十五歲父母 - 左丁山</h1><p>唐司長發表預算案，有三項稅務政策惠及中產，其一係取消遺產稅，其二係提高子女免稅額，由每名三萬元增至四萬元，其三係供養五十五至五十九歲父母、祖父母嘅免稅額有一萬五千元，同住嘅，有額外免稅額一萬五千元。&#13;<br>教授S話：「我未有足夠資產留低畀子女，要佢哋交遺產稅，如果有，我會將啲存款存在新加坡離岸戶口，所以點都唔會有遺產稅問題嘅，所以取消遺產稅對我全無影響。我阿爸阿媽嘅免稅額畀咗細佬用，所以我又冇着數，算啦，我哋呢批繳交標準稅率（16%）薪俸稅嘅人，點都唔會得到好處嘅嘞，交稅得個交字，盡公民責任而已。」</p><p>左丁山話：「你到咗五十五歲之後，咪益吓你位公子囉！」教授S講：「真係笑話，都唔知有幾多中產到咗五十五歲重要供仔女讀緊大學，碩士或者博士，如果仔女打緊工，分分鐘畀埋錢等佢哋做買樓首期；仔女在倫敦、紐約、東京、三藩市打工嘅，佢哋份人工幾乎唔夠交租，你重要津貼佢好多先至夠。五十五歲嘅父母，擔子最沉重，要極小心去管理Cachflow（現金流）至得，否則一旦退休，滿腹愁緒。」&#13;<br> 教授S讀數學出身，數口甚精，佢只有一位公子，未曾達標，問佢會唔會響應曾司長呼籲，佢話：「你都儍嘅，養仔教仔係好大好大嘅責任，正是養不教，父之過。一個夠嘞，生仔生女，機會成本好大，冇咁多時間，有冇免稅額都唔係最重要嘅問題。到我五十五歲之時，個仔剛好要讀碩士，我重要繼續磅水啫。」&#13;<br> 五十五歲，上有高堂，下有仔女，退休時至，咪話唔心煩，理財特別謹慎，勿胡亂花錢，胡亂投資，最開心嘅就係五十五歲前已經搵夠可以上岸。不過，正如歌神許唱歌：邊有半斤八両咁理想！</p></body></html>