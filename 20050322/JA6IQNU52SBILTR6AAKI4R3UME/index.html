<html><header><meta charset="utf-8"><title>理想家居：愛燈不愛光百呎客廳9盞燈</title></header><body><h1>理想家居：愛燈不愛光百呎客廳9盞燈</h1><p>一屋裝修最能反映屋主個性，百幾呎客廳，竟然足足有9盞燈！除有小飛俠、HelloKitty等卡通人物裝飾燈外，重有屋主以身犯險撻番嚟再自行改裝的「小心地滑」座地燈。盞盞燈都發熱發亮，反而最正常的兩盞天花吊燈就長期沉寂，全因屋主愛儲燈，但又最怕「光燦燦」。&#13;<br>&#13;<br>記者：江聰&#13;<br>攝影：陳智良&#13;<br>模特兒：Bonny、良（D8）</p><p>座地燈唔見得光</p><p>屋主阿德首次離開大家庭自組安樂窩，同老友家俊入住呢間唐樓個幾月。好正路，每一個自己搬出嚟住的人，都會把握機會把自己最愛的珍藏傾巢而出擺滿間屋，阿德都唔例外，細細一間百多呎的客廳竟然擺滿9盞燈！「我鍾意燈，因為我鍾意閃閃發光嘅嘢。」9個「發光嘅嘢」當中，佢最愛係吊喺客廳正中位的MirrorBall，昏暗環境中反射出旋轉的迷幻光影，好Moody！&#13;<br> 除MirrorBall呢個Oldie，客廳重擺滿卡通人物燈飾，不過講到最愛，一定係發出橙光的「小心地滑」座地燈。何解？阿德欲言又止：「唔……唔係買嘅，執番嚟。」好貴咩？要執？「唔……唔係，不過未見過出面有得賣，有晚喺『某地方』見到，咪順手執囉。佢本身係個雪糕筒，我自己加燈膽拉電線插頭製成，出面梗買唔到啦！」</p><p>潮流元素大集合</p><p>由於資金有限，屋內有好多裝修陳設都是二人DIY之作。阿德最滿意係梳化旁邊一幅鏡牆，自己逐塊逐塊砌上去，之後再掛上一串燈飾，加強客廳空間感之餘重有星閃閃浪漫效果，梳化背後一個平平無奇的木架，亦冚一塊獸皮圖案毛巾作點綴。整體來說，客廳集合Moody燈光、懷舊海報、電話、日潮牌BathingApe等飾物，充斥潮流元素，配合DIY製作，個人風格出晒嚟。</p><p>零食啤酒當珍藏</p><p>除玻璃櫃內的龍珠扭蛋、小飛俠公仔、日本樂隊Hide的絕版CD外，零食、飲完的啤酒罐都是阿德的珍藏？「哦，嗰格係零食櫃，不過橫掂都放出嚟咯，咪放得靚靚哋囉，係咪好似零食物語啲Display櫃呢？」屋企差唔多晚晚都有大班朋友上嚟飲嘢吹水，所以成日要入貨先可以維持呢個小食部「常滿」。至於儲啤酒罐，全因佢鍾意喜力呢個牌子（又係因為綠色！），為令酒櫃更加豐富，伏特加酒樽、紅酒樽重新入番清水、利賓納，舊瓶新酒點都好睇啲。</p><p>小檔案</p><p>地區：土瓜灣&#13;<br> 面積：約400呎&#13;<br> 間隔：兩房一廳&#13;<br> 裝修家具費：約$6,000</p></body></html>