<html><header><meta charset="utf-8"><title>701收料站：魏橋不務正業之謎</title></header><body><h1>701收料站：魏橋不務正業之謎</h1><p>魏橋紡織（2698）月初公布業績，全年盈利上升52％，兼且調高派息，之後獲得多間外資證券行調高盈利預測，目標價定在13元樓上。不過，業績公布後，魏橋股價一浪低於一浪，確係令人費解。&#13;<br> 經紀黃話，魏橋基本因素其實冇變過，可能係投資者反應過敏，所以股價表現先至咁弱。&#13;<br> 魏橋喺公布業績前，股價一度高見12.80元，而噚日再跌0.4%，只係得番11.25元，累跌成12%咁多，如果小初係股東嘅話，睇見肯定會心傷。&#13;<br> 經紀黃話，魏橋股價積弱有好幾個原因，首先就係中國對外出口紡織品勁升，市場一般估計歐美會推出保護措施，限制大陸紡織品進口。另外，魏橋喺上個星期，無情情公布同阿媽成立財務公司，個別芬佬當堂嚇窒，以為佢哋不務正業。&#13;<br> 經紀黃解釋，大陸好多大型企業本身都會搞間財務公司，方便本身融資，由於財務公司可以在資本市場進行拆借，息口會比較平，企業可以減低借貸成本，所以魏橋股價跌得有啲無辜。&#13;<br> 慕容小初</p></body></html>