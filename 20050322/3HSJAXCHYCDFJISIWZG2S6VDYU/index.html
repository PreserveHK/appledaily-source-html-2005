<html><header><meta charset="utf-8"><title>午夜直擊鬼嚇人尖叫聲震遍銅鑼灣</title></header><body><h1>午夜直擊鬼嚇人尖叫聲震遍銅鑼灣</h1><p>啱啱至睇完《見鬼1》、《見鬼2》，咁快就《見鬼10》？真係見鬼囉！&#13;<br>老實講，做呢篇稿時，小記誠惶誠恐。先有鬼嚇人貨車午夜傳出打鬥（電影音效）及淒厲叫聲（女鬼出場），後有話「啲鬼真係鍾意聽鬼古」嘅「鬼眼王」Keyman講鬼古。「唔好話我知我身邊有無『朋友』！對眼唔准亂咁掃唔該！」小記即時幾番嚴詞警告。鬼喎！唔驚就假！&#13;<br>&#13;<br>記者：陳慧敏　攝影：陳智良</p><p>嚇鬼車準備就緒</p><p>電影公司為《見鬼10》準備了電影車一部，上面有5.1聲道環迴立體聲，86吋投影大螢幕一個同舒適真皮梳化一座，邀請大膽途人上車舒舒服服睇Trailer。世事當然冇咁順攤，我哋同時請來爛衫女鬼一隻，縮響大電視下候命，等觀眾睇到片尾以為苦難結束，就撲出嚟再嚇窒你，攞多個尾彩！</p><p>嚇鬼第一擊：車內嚇窒你</p><p>「猛鬼」同攝記突然撲出，連攬住個喇叭匿響後面嘅小記嚇到叫埋一份。Grey一度企圖及意圖用燈做防衞，好在伸手亂摸唔到支燈，否則見紅就麻煩！然後係Nancy跟Money好投入咁睇Trailer，點知女鬼突然撲埋身，啊～</p><p>嚇完有嘢講</p><p>Grey（左）：「女鬼？唔驚！都估到你冇咁好死請我哋上車睇戲，實有嘢嘅！」（嘩！咁你頭先又叫得咁大聲？）&#13;<br> Daisy：「好恐怖，嚇死我喇！」</p><p>Nancy（左）：「你班嘢嚇死人喇！今晚唔使瞓啦！」&#13;<br> Money：「套片隻鬼伸條脷最恐怖！你哋重要嚇人！」</p><p>嚇鬼第二擊：女鬼扮司機</p><p>接二連三嚇咗幾次，眾童男童女的淒厲叫聲，令女鬼狀態大勇處於興奮狀態。「趁就收工，條街開始冇乜人，出去玩多陣吖！」兩步就閃身走上司機位。天黑黑，木起個嘴木無表情嘅攝影師大模大樣坐埋響側邊，都頗嚇人。</p><p>嚇完有嘢講</p><p>Tony：本來都唔係好驚，佢個妝都唔係好恐怖啫，我掛住諗佢話送我一程有冇聽錯，再見到攝影師同閃燈就知大鑊喇，先至識驚。</p><p>嚇鬼第三擊：身後拍一拍</p><p>嚇鬼車趕收工，女鬼冇癮離開司機王座匿返電視機底。回程見高瘦型哥仔望住宣傳板興致甚濃。即刻㩒住小記：「玩埋呢鋪！」</p><p>嚇完有嘢講</p><p>Nick：「嚇咗一嚇。好在我未叫出嚟就望清楚佢係人！下次可以化勁啲嘅裝喎！爛面呀、跌眼呀咁，石板街有好多道具賣……」</p><p>「鬼眼王」同你講鬼古</p><p>Keyman的陰陽眼天生封都封唔住：「細個時有個師傅話，我對陰陽眼冇得封，但好在陽氣夠盛，啲鬼反而驚我，師傅重話如果響古代，我就係一位天師。」咁耐以嚟，Keyman不時用其「天資」幫朋友，亦只係俾鬼整傷過一次。「被鬼上身嘅朋友響房內猛撞道門，我乜都冇，惟有以身擋門，一個鐘後隻鬼知難而退，結果我個心口就俾佢撞到瘀咗一大笪。」&#13;<br> 「午夜捉迷藏」</p><p>真有其事</p><p>Keyman暫時只見過古裝及時裝的亞洲朋友，重未見過外國鬼，就算去旅行都未見過，可能channel唔同啦。小記將《見鬼10》裏面10個見鬼方法拿給Keyman看，他說：「『午夜捉迷藏』係真㗎！我中學時真係『乃』過嘢，有隻男鬼跟住我個同學，重響度笑，好得人驚！」&#13;<br> 家陣Keyman嘅網上討論區人氣愈來愈旺，正打算將其有記憶至今30年的見鬼經歷，以第一身手法結集成書。4月中他的見鬼網頁正式面世。不過Keyman說只屬個別事件，一般他看到的「朋友仔」，都只是一碌木面無表情的站在牆角或柱子旁，有時會路過家中，但好少跟住人或者周街嚇人。始終你有你世界我有我地頭，大家都無謂驚慌失措自己嚇自己。</p><p>星期四再遇見鬼車</p><p>3月24日星期四電影上映，到時見鬼車將於入黑後駛到九龍區各大戲院，與大家「同樂」。想看看女鬼屆時有冇嚇鬼你，就要留意喇！</p><p>Keyman醒你</p><p>中式見鬼三大法：Keyman媽唔信Keyman兩眼見到鬼，個師傅就醒咗三個見鬼方法給Keyman媽，不過佢最終都唔敢試，你呢？&#13;<br> &#13;<br> 1.俯睡&#13;<br> 趴住瞓覺影響呼吸同血液循環，原來重會令陽氣減弱，瞓夠十日八日，當你陽氣減到一定程度時就好有機會見到「朋友仔」㗎喇！&#13;<br> 2.牛眼淚洗眼&#13;<br> 只要搵來牛眼淚抹眼，就即刻可以同朋友仔SayHi！不過牛眼淚喎！邊處搵？幾錢滴呀？&#13;<br> 3.極陰之地一日遊&#13;<br> 一日之內走遍醫院、大酒店（殯儀館）同墳場，將陰氣谷到最盡，同樣好易達成見鬼目的。</p></body></html>