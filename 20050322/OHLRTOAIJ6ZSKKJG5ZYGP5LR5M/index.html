<html><header><meta charset="utf-8"><title>飲食人誌：反斗店主玩過界<br>健怡米線＋勁肥西餐</title></header><body><h1>飲食人誌：反斗店主玩過界<br>健怡米線＋勁肥西餐</h1><p>小時候阿媽話我好貪玩，身為女仔不愛洋娃娃，反而跟住成班阿哥表兄弟爬樹攀山踩Roller……例必損手爛腳才返歸；但跌過痛過又如何？我說最緊要好玩。黃先生顯然是同路人，他今次再開新店，Sell健怡的招牌米線及「懶理卡路里高低」的無國界西餐，店內布置既似私竇又似摩登茶餐廳，一於要你「估佢唔到」。&#13;<br>&#13;<br>記者：招佩珊　攝影：梁細權</p><p>店主黃先生的口頭禪是「我鍾意玩嘛！」這句話在訪問中至少出現了5次。「點解由西餐廳轉做米線專門店？」「家陣又加番西餐？」……答案統統如一；玩，對他來說是突破框框。從事飲食業二十多年的他，眼見自己的西餐廳難以再作新突破，於是在兩年前轉型，開設第一間米線專門店，「我係Sell健怡同自製配料，比如酸辣同麻辣湯底唔會有一大層紅油，丸類、牛扎肉同雲吞係自己做。」瞄瞄二十多款的米線配料，竟有煙鴨胸、手撕雞、菜甫肉碎煎蛋等，也真夠刁鑽。</p><p>每2日轉新花臣</p><p>「餐餐食米線，口都寡啦！」於是，新店有做西餐，設有「廚師推介」、「自選扒餐」和「無國界晚餐」3個項目。他說店內的西餐是「不計卡路里，但最緊要好味」，比如焗豬扒飯，上面放了大量芝士，上桌時香噴噴，食落好惹味，但女士們肯定大叫「肥死」。無國界晚餐中的小食以多選擇取勝，吉列石斑沙律、泰式炸雞柳、XO醬乾撈茄子等，中西泰各有代表。每日供應的4款廚師推介和4款晚餐小食，都是每2日轉新菜式。</p><p>1間食店3種格調</p><p>店內的布局，亦盡顯「玩」的本色；店內左邊的卡座是茶餐廳格局，右邊是升高了的地台，並以深啡色為主調，看上去似Cafe。店子後方鋪上彩藍色瓷磚，裝上有如MirrorBall的吊燈，加埋閃令令的膠珠簾，自成一角，甚有私竇Feel，整體裝修尚算入時。</p><p>12萬為求1杯好咖啡</p><p>黃先生的家族是從事飲食業，他對出品的質素要求亦特別高，像賣的花茶和果茶是歐洲貨；拉麵是特別從日本訂購麵粉，再交由本地的粉麵製造商做出的手拉筋麵。就算是簡簡單單的一杯咖啡，他竟然用約十二萬買了部意大利咖啡機，再選用自行拼配的咖啡豆來沖泡，但這兒的即磨咖啡只賣$11，要賣幾多杯才能翻本？顯然，他所求的是一杯好咖啡。</p><p>麻酸樂米線餐廳</p><p>電話：23773011&#13;<br> 地址：尖沙嘴柯士甸道108號地下&#13;<br> 營業時間：7:00am-12:00mn&#13;<br> 座位：88個&#13;<br> 交通：佐敦地鐵站D出口</p></body></html>