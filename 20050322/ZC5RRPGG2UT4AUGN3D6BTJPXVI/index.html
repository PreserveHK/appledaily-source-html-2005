<html><header><meta charset="utf-8"><title>蘭西情報課：麗港城全家炒</title></header><body><h1>蘭西情報課：麗港城全家炒</h1><p>風水輪流轉，將軍澳樓價短時間內飆升，平均呎價已超前於九龍東屋苑，投資者於是轉換陣地。過去幾年，一直俾將軍澳新樓搶晒客源嘅觀塘麗港城，購買力一下子返晒嚟，其中一個入市者，係喺將軍澳活躍開嘅投資家庭。&#13;<br> 利記吳炳深話，自從將軍澳豪庭開售，以及同區蔚藍灣畔貨尾接連錄得新高成交，區內樓價勁升，唔少投資者即刻走去買麗港城。一個投資開將軍澳物業嘅三口之家，就每人買咗一件麗港城。&#13;<br> 阿爸以二百三十五萬，購入個兩房戶，阿媽同個仔就分別以三百幾萬買三房戶，合共近九百萬，平均呎價三千七百幾。一家人分別以個人名義，購買同一個屋苑單位作投資。&#13;<br> 近排類似個案愈嚟愈多，動輒掃幾個，唔怪得二手成交就快超越九七啦！&#13;<br> <br> <spanclass>世貿商場兔女招客 &#13;<br> 新地銅鑼灣世貿中心商場，噚日開記招，講變身大計，順道介紹復活節活動，商場內設咗個「春˙花放」照相區，有一個內置花形座位嘅復活蛋，畀遊人坐喺裏面影相留念。&#13;<br> 新地安排兩個青春可人嘅復活兔女郎，畀記者影相，因為食飯時間，引起唔少途人駐足觀看。&#13;<br> 可能係兩個兔女郎樣子甜美，蘭西發現，商場內有個做食肆嘅後生仔，偷偷行埋記者群中，靜雞雞用手提電話係咁影，然後急急腳鬆人。睇嚟，新地今次嘅活動值回票價。</spanclass></p><p><spanclass>贊助賽馬美記生意增多 &#13;<br> 樓市暢旺，地產代理賺錢之餘，不忘施展銀彈攻勢做宣傳。美記舊年首度贊助馬會賽馬日後，今年再接再厲，贊助四月九號沙田馬場賽馬活動，費用至少九十萬。&#13;<br> 美聯物業主席黃建業話，公司舊年用咗一億五千萬做宣傳費，因為市道旺，今年計劃調撥一億七千萬，比舊年增加一成三。咪以為搞賽馬日，只係提升知名度，舊年舉行賽事後嘅兩日，佢哋促成四億生意，可謂相得益彰。生意好，後勤三百七十九人，平均加薪五巴仙。&#13;<br> 中記陳永傑話，集團今年原本打算動用七千萬宣傳，現將增至近億。利記就打算以五千萬做宣傳。同屬中型行嘅港置，亦都加薪畀後勤，最高半成。&#13;<br> <br> <spanclass>布力徑68號又傳成交 &#13;<br> 海域集團主席葉劍波山頂布力徑六十八號獨立屋，早於去年底，已經傳出以七千五百萬成交，不過，嗰單交易最終不了了之。噚日，市場又再傳出，同一座洋房以七千八百五十萬售出。間屋四千二百呎，每呎一萬八千幾。&#13;<br> 原業主葉劍波，九四年以四千一百萬買入，若果真係落實成交，佢就勁賺三千七百幾萬。&#13;<br> 另外，聽講美聯董事伍創業，斥資九百七十五萬，買入跑馬地雲地利台A座中層近千四呎，呎價七千。</spanclass></spanclass></p><p><spanclass>YOHO刀仔鋸大樹 &#13;<br> 兩年前大事宣傳促銷嘅元朗上車盤YOHOTown，打正旗號以銀碼細、易上車做銷售口號，咪以為呢類細價樓，通常賺價都只係十幾二十萬，噚日就出現一單獲利接近百萬個案。&#13;<br> 美記冼杜強話八座高層G，七百零四呎，啱啱以二百五十三萬賣出。業主○三年一手價一百五十七萬買入，賺九十六萬，成為屋苑開賣以嚟，帳面賺價最高嘅成交。&#13;<br> 由於發展商當年提供樓價五巴仙首期，餘款兩年免息供付款，買家以幾萬蚊，成功「刀仔鋸大樹」。&#13;<br> 電郵地址：nancy@appledaily.com</spanclass></p></body></html>