<html><header><meta charset="utf-8"><title>　　六叔六嬸甜蜜拖手 - 李八方</title></header><body><h1>　　六叔六嬸甜蜜拖手 - 李八方</h1><p>邵氏公司噚日開股東會，邵蛇同蛇鐵樑一齊露面，呢個可能係最多蛇嘅活動；雖然六嬸方逸華係咁推莊畀董事費道宜，叫佢負責答記者問題，但對八方及一眾行家嚟講，始終都係六叔兩公婆吸引啲，淨係睇佢兩個咁大年紀重手拖手咬耳仔，感受吓個種sweetsweet就夠好啦！&#13;<br> 一輪太極之後，都係由番又fit又靚嘅六嬸解畫，佢話個大project邵氏影城預計明年正式開幕，到時會帶大家去參觀，𠵱家未有計劃響國內搞影城云云，咁邵氏會唔會拍番戲呢？自稱咩戲都睇嘅六嬸話，間唔中都有人拎劇本畀佢，但拍一部戲係要好多嘢配合嘅，古仔啦、錢啦、人啦、時間啦、場地啦……&#13;<br> 其實依八方睇，六嬸如果要開戲，真係要人有人要地有地，錢就更加唔在講啦，咁可能未有一個劇本可以吸引到佢，八方剛剛諗到一個——浪漫滿屋（耆英版），如有興趣，可到將軍澳工業村搵八方傾吓。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>