<html><header><meta charset="utf-8"><title>高竇羊咩咩愈攬愈走</title></header><body><h1>高竇羊咩咩愈攬愈走</h1><p>日本&#13;<br>第一次在夏天時候到小岩井農場。於是，感覺仍舊新鮮，充滿驚喜。原來，小岩井出名芝士牛奶外，活動更是一籮籮。坐馬車整羊毛帽甚至做木火車，統統好好玩。不過，最開心就是與羊擁抱，可惜羊羊永遠高竇，人愈想攬實，佢就阿崩叫「羊」愈叫愈走……&#13;<br>&#13;<br>記者、攝影：李莉</p><p>羊仔驚驚青青捉都捉唔住</p><p>次次去小岩井都和羊咩咩緣慳一面，今次，終於相遇。在青青翠翠的小山丘上，一群群羊咩咩正低頭食草草。烈日當空下，羊咩咩披上一身厚厚又灰灰黑黑的羊毛，看起來可愛是可愛死了，卻又擔心羊咩咩會否中暑？我們這等無知人類，見羊，第一個反應是「好得意呀！」於是，個個搶住同得意羊羊拍照，你向左邊我向右邊的羊群進攻，起初，羊咩咩依然安然的吃草，任由你拍照，是人類愈迫愈貼，定是羊咩咩實在抵受不住過份的熱情，其中一隻忽然笨笨的向山坡走下去，一隻走，出於「羊群心理」，其他的都抬起羊頭四處奔跑，我們愈想捉實，羊羊就愈驚青，芳草地上，忽然間，羊四散了，我們失落極了，想和羊咩咩合照，原來不可以太過近，皆因這裏的羊羊雖見慣世面，但仍十分怕醜呀！</p><p>羊毛教室自製羊帽帽</p><p>捉不住羊咩咩，惟有去羊毛教室「羊館」搵羊咩咩公仔。原來，一年四季在羊毛教室，我們都可以學習用羊毛做各種手工藝。用羊毛拼拼貼貼羊毛畫啦，整毛毛球啦，但最令我興奮的當然是自己動手做羊毛帽。冬天轉眼就到，我要做頂溫暖牌羊毛帽送給最愛的他。</p><p>坐馬車望住雪山行一圈</p><p>做手工嫌無聊太悶？那麼去坐馬車吧。雖然這架馬車只可沿着小馬車道繞一圈，但沿途卻可以看到雄壯的岩手山風光，十一月初當山峯鋪上白雪，更是動人。另外，大人小朋友都可以試試策騎、玩射箭、打高球，活動多姿多采，可惜，天氣太熱，玩半天，我有點中暑感覺……	（各體驗個別收費）</p><p>百年牧場看小乳牛</p><p>不說不知，小岩井農場原來創建於1861年，原本只是種樹和開墾火山灰，直到1901年才正式開始養牛羊。要感受小岩井逾百年的歷史，可以到上丸牛舍。上丸牛舍內的西式建築群，全部過百年，早已列入日本國土文化保護建築。不過，對我來說，上丸牛舍最好玩的，是近距離和乳牛相見，其中看乳牛BB食奶奶更是不可錯過的節目呢！</p><p>小岩井農場</p><p>地址：岩手縣岩手郡石町丸谷地36-1&#13;<br> 電話：（81）196924321&#13;<br> 網址：www.koiwai.co.jp&#13;<br> 入場費：成人500日圓</p><p>盛岡朝市人情味濃</p><p>清晨5時，我來到盛岡市著名的神子田朝市。在這個朝市，大部份攤檔賣的都是自家種植的蔬菜，以及各式自家製漬物、小食甜品等。或者，像我們來自香港的，賣的東西未必合適，但在朝市中，我可以感受到盛岡人的朝氣和熱情，素未謀面嘛？但老公公老婆婆都笑意盈盈，而且十分熱情，送來大大個番茄做見面禮，又請我吃各式小食，盛情難卻，我也一一收下一一試味，像這種親切、有人情味的感覺，相信也只有在這種鄉村地方才感受至深。</p><p>神子田朝市</p><p>地址：盛岡市神子田町南大橋附近&#13;<br> 電話：（81）196521721&#13;<br> 營業時間：星期二至日，5am-8am</p><p>出門提一提</p><p>簽證：不論持BNO或特區護照均毋須簽證。查詢：25221184（日本領事館）&#13;<br> &#13;<br> 機票：乘日本航空直航東京，價錢$3,150。查詢：34291278（日航天地）&#13;<br> &#13;<br> 貨幣：100日圓約兌7.08港元&#13;<br> &#13;<br> 交通：於東京乘東北新幹線至盛岡，於JR盛岡站前乘往「小岩井農場Makiba園」之巴士，約35分鐘。&#13;<br> &#13;<br> 鳴謝：「Yokoso!Japan東北」實行委員會、森之風溫泉旅館</p></body></html>