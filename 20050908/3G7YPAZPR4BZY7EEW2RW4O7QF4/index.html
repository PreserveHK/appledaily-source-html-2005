<html><header><meta charset="utf-8"><title>數碼影音：18mm激薄機身強玩30GBPMPX電筒攝錄</title></header><body><h1>數碼影音：18mm激薄機身強玩30GBPMPX電筒攝錄</h1><p>好多人為咗揀一部合「色」又合「身」嘅PMP，幾乎搞到精神分裂！既要求有16:9超大屏幕，睇盡高質靚畫；但又唔願意揹住部「牛龜」四圍走，怕拎出嚟會俾朋友笑！為咗要做到兩全其美，法國ARCHOS最新推出一款靚芒PMP──AV530。佢唔單止配備一個4"闊16:9LCD，重將機身厚度「壓扁」至得番18mm，相對同級30GB嘅PMP，真係絕對激薄！此外隨機重有一支130萬像素電筒仔鏡頭，一插入機身就變成至潮玩嘅HDD攝錄機，$4,380一機兩食，好抵啫！	&#13;<br>&#13;<br>記者：陳國輝&#13;<br>攝影：黃子偉</p><p>AV530屬於ARCHOSAV500系列其中一分子，此型號強調內置一個30GB硬碟，能儲存大量電視節目、DVD、VCD以及音樂、照片等唔同格式檔案。外形方面改良咗好多，採用銀色金屬外殼，質感一流；機面亦設計得好順滑，厚度接近一部卡片DC，既實用賣相又好。</p><p>130萬像素電筒鏡頭</p><p>其實，拎住部PMP影相已有先例，早前出現過幾款內置旋轉式鏡頭嘅PMP，雖然調節角度多達180度，但亦唔及AV530玩得咁盡！佢支鏡頭勝在跟主機只有一「線」相連，拍片就好似拎住支電筒照嚟照去咁，自由度非常大！&#13;<br> 錄像方面支援MPEG-4格式，採用640×480解像度，由於拍攝長度不限，加上內置30GB大容量，幾可當正旅行攝錄機咁用，唔驚發生唔夠記憶體嘅情況出現。</p><p>連續錄製90小時節目</p><p>嫌AV530個4"芒都係唔夠睇，唔緊要，因為佢配置有AVOut功能，駁電視作輸出當然冇問題啦！此外，更正係佢個AVIn功能，基本不理你免費電視定收費電視頻道，只要一駁上就即錄，以平均90分鐘一套電影計算，30GB硬碟可以最多儲存到60套電影，真係去一個月歐洲旅行都睇唔晒！&#13;<br> 至於錄電視劇，更係AV530強項，機身內置有20個預校錄影，萬一出Trip唔得閒或想追睇某個深夜節目，用呢項功能就至啱，錄完後第二日即刻睇得番。</p><p>Profile</p><p>硬碟：30GB&#13;<br> 屏幕：4"26萬色TFTLCD&#13;<br> 傳輸介面：USB2.0&#13;<br> 播放時間：15小時（音樂）/5小時（睇片）&#13;<br> 體積：76×124×18mm&#13;<br> 重量：260g&#13;<br> 主要功能：最多儲存60部電影、15,000首MP3歌、支援AV輸入/輸出、預錄電視節目、相片儲存、錄音&#13;<br> &#13;<br> 捷成　（29262320）</p><p>同場加映&#13;<br>&#13;<br>7"大芒PMP頂級影院</p><p>除咗手掌咁大嘅AV530，同場另一部AV7100，所走路線可謂完全唔同！純白色機身，配備7"闊，高達720×480解像度嘅26萬色TFT芒，用佢嚟睇片，唔止畫質滑溜咁簡單，重內置100GB超大容量嘅關係，下載400部電影都唔成問題！不過，機身規格亦唔講得笑，重達590g，長度接近兩部AV530，唔嫌大部嘅話，作為流動影院絕對頂級！&#13;<br> &#13;<br> Profile：100GB硬碟、重量590g、USB2.0傳輸介面、7吋液晶屏幕、AV輸入/輸出</p></body></html>