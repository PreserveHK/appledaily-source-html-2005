<html><header><meta charset="utf-8"><title>　　坡佬落井下石趁病攞命 - 李八方</title></header><body><h1>　　坡佬落井下石趁病攞命 - 李八方</h1><p>坡佬落井下石，新加坡總理李顯龍宣布，為加入新世界，刺激經濟，將會連開兩間新賭場！&#13;<br> 香港開賭場，吟吟沉沉，噏咗成六七年！之不過，阿董頭巾氣，董班子話咁樣會助長賭風，又係得個講字。唔經唔覺，美資拉斯維加斯集團經已殺入澳門，澳門脫胎換骨，正所謂「沉舟側畔千帆過」，剩番董班子同一批道德壓力團體，睇住特區慢慢沉船！&#13;<br> 都重係田少有眼光，講過支持大嶼山開賭場！唉，若果田少出埋嚟選特首咪好囉！點知，佢又唔敢行多步，話係不獲國家賞識，惟有打退堂鼓！&#13;<br> 田少唔玩，咁大嶼山賭場就梗係流產！坡佬見機不可失切入空檔，即時趁病攞命，話要開賭場嘞！</p><p><spanclass>執輸行頭　慘過敗家 &#13;<br> 新加坡唔講道德？坡佬唔保守？話去就去，全無包袱，執輸行頭，慘過敗家，就算特區𠵱家想話開賭場，都唔使諗咯！&#13;<br> 其實坡佬明踩特區，早有徵兆！國父李光耀最近來特區，明寸話特區上面有一個「主人」，重有一班「附屬主人」，言下之意，即是話坡佬幸福好多，因為新加坡係獨立國家，自己至係自己嘅主人！&#13;<br> 李光耀都算啜核咯！難為在座嘅香港VIP嘉賓，重拍爛手掌，以為李光耀係中國人民的老朋友㖭！&#13;<br> 呢嗱，李國父一返祖家，即時做嘢嘞，新加坡開賭場，將來自由行大陸團，又分多一條水落新加坡，食住大陸貪官好賭呢條橋，坡佬今次發達。&#13;<br> 日後想緝查貪官，中國又多一個目標嘞！&#13;<br> &#13;<br> <br> &#13;<br> 傳真︰2623-9278&#13;<br> 電郵︰pf_lee@appledaily.com</spanclass></p></body></html>