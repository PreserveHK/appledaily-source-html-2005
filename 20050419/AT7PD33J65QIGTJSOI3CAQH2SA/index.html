<html><header><meta charset="utf-8"><title>考音樂 - 左丁山</title></header><body><h1>考音樂 - 左丁山</h1><p>左丁山乃係典型香港教育產品，讀文科，係科學盲，文科之中冇音樂藝術（私立中學唔教），故此又係五音不全，油畫山水畫分唔出之輩；好彩碰到幾好嘅國文老師，重叫做識作文。&#13;<br>前星期見到親戚學生Ｃ擒擒青咁趕住去補習，順口問佢係唔係補數理化？學生Ｃ話：「我係理科生，使乜補數理化呀？去補音樂理論呀！」吓，少有噃，理科生去補習音樂理論，搞邊科？原來學生Ｃ以為自己考鋼琴七級已經好醒，滿懷理想，用自修名義，會考加多音樂一科。報咗名就知中計，因為知道啲對手已經考完鋼琴八級，音樂造詣甚高。除考樂器之外，音樂課程包括咗二十首樂曲（十三首西方古典、七首中國音樂），學生要識得背景、欣賞及批評。自修生冇可能搞得掂，於是要搵大學音樂系畢業生補習，補習費幾昂貴。</p><p>左丁山認為學生Ｃ好有理想、有志氣，值得鼓勵，於是問佢攞咗張音樂清單（SetWorks），走去唱片連鎖店，請店員照單執藥，預備執齊晒就長借畀學生Ｃ，叫佢下載落MP3，日日聽，兼且讀吓ＣＤ入面嘅樂曲介紹，當係另類補習。呢張清單都幾廣泛，古典音樂分巴羅克時期、古典時期、浪漫時期、二十世紀；中樂分中樂獨奏（梅花三弄、陽春白雪、病中吟、姑蘇行），中樂合奏有「旱天雷」、「瑤族舞曲」、「拉薩行」（一九八四）。讀完之後，學生由巴哈至史特雲斯基，由古琴、二胡，至笛子，統統都有認識，幾唔簡單噃。&#13;<br> 店員非常合作，搵到十七張ＣＤ，只係搵唔到關迺忠：拉薩行；韓德爾（ConcertoGrosso,Op.3,No.1）以及海頓（StringQuartetinD,Op.64,No.5）。假如有啲有心人將所有會考SetWorks輯成一張ＣＤ，加埋大學教授講解，左丁山一定買埋，不過考音樂嘅學生人數少，相信冇乜市場，呢張ＣＤ要賺錢就唔容易咯。</p></body></html>