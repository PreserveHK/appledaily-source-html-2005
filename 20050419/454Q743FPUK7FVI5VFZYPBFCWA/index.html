<html><header><meta charset="utf-8"><title>有運到：<br>嗒得糖多有仔媾</title></header><body><h1>有運到：<br>嗒得糖多有仔媾</h1><p>食糖，必須心無雜念，緩緩將糖由包裝套取出，誠心誠意，將心中疑惑默想5分鐘，跟住細心啜啜……啜。嗱！冇玩你！食糖都可以占卜，重可以提升戀愛運㗎！冇誠意點得？真係對籤文好不滿？食過第二粒囉，食得糖多自有神庇佑，唔愁冇仔媾嘛！&#13;<br>&#13;<br>記者：陳慧敏　攝影：周旭文、陳偉強　Model：阿蚊（d8）</p><p>吉祥物篇</p><p>有得食，有得玩，又有得占卜，要數至冧占卜零食，肯定非附有吉祥物的一類莫屬。&#13;<br> &#13;<br> 彩色金魚　$38（a）&#13;<br> 10種不同金魚，上鏈識游水，加條繩又可作掛飾。保佑範圍由與長輩和諧相處到世界和平都有。小記抽中條「青蘋果」，保住健康同靚樣有橋！加送大大顆汽水糖。</p><p>祈天晴天公仔　$24.9（b）&#13;<br> 4款晴天公仔增強你健康、友誼、愛情同運氣，吸光後還有夜光功能。內有細細包七彩汽水糖。</p><p>招運HelloKitty　$34（a）&#13;<br> 招財貓樣Kitty，上鏈後會招招手擰擰頭。內附小貼紙，讓你寫下願望貼在板子上，要甚麼就招甚麼。</p><p>一抽有運行</p><p>閉眼由袋中抽出命運的一粒糖，上面有齊風水指引，照住做實冇衰！</p><p>Mr.Copa開運風水糖　$18（a）&#13;<br> 獨立包裝上有30款增運指示，例如床頭擺花旺姻緣等。糖果的果汁味頗重，是眾多占卜糖中最好味的一款。</p><p>SKIPBUNNY占卜波子糖　$13.5（c）&#13;<br> 抽不同色嘅波子糖，提升運程。有健康運（士多啤梨）、戀愛運（桃）、友情運（橙）、學業運（梳打）等，味道較清淡。</p><p>食過至知篇</p><p>要你食到落嘴，先至畀個占卜啟示你。所以話你行衰運都冇得再抽過唔認帳㗎！</p><p>吉卜餅　$35（d）&#13;<br> 港產吉卜餅味道似雪糕筒，浸咖啡食好好味。主角預言紙條又會叫你心情唔好就外遊散心，啱聽！</p><p>LuckyColourCandies　$5（e）&#13;<br> 啜走可樂味表層就知道乜嘢色係你當日嘅幸運色。對照包裝袋後的「畫鬼腳表」，就知道點先至有運行！</p><p>售賣點</p><p>（a）零食物語（27979967）&#13;<br> （b）西田百貨（26941111）沙田新城市廣場第3期西田百貨&#13;<br> （c）崇光超級市場（28338338）崇光百貨地庫&#13;<br> （d）惠康超級市場（23520483）九龍牛池灣瓊東街新麗花園地下&#13;<br> （e）BAKA（23321846）旺角瓊華中心1樓119-137號</p></body></html>