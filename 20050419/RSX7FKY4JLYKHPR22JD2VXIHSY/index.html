<html><header><meta charset="utf-8"><title>蘭西情報課：珀麗二手盤超低首期</title></header><body><h1>蘭西情報課：珀麗二手盤超低首期</h1><p>發展商賣樓花，會提供建築期付款法畀買家，入伙前一般分階段畀樓價三成，𠵱家二手盤業主都效法，首期重低至五個巴仙。&#13;<br> 世紀21張潤森話，馬灣珀麗灣二座中層G，業主剛收樓，單位未住過，就以二百五十四萬賣畀外區換樓客。單交易最特別係，首期半成，即十二萬七，餘款九月底完成交易時付清。&#13;<br> 聽講，買家都係用長交吉期，賣出自住嘅荃灣單位，收到錢就用嚟找數，所以堅持只畀五巴仙首期。&#13;<br> 由於業主係新晉投資者，加上見珀麗灣有成千個放盤，銀行又加息，見有賺、速速賣。個價比市價高幾萬，佢舊年用二百二十萬買番嚟。&#13;<br> <br> <spanclass>GiGi帶你遊德福 &#13;<br> 地鐵九龍灣德福廣場，請嚟人氣女藝人梁詠琪GiGi任代言人，重用佢嘅肖像，包裝一列觀塘線列車做宣傳。&#13;<br> 班車前日開始投入服務，為期一個月。車廂內共有四款GiGi造形，目的當然係宣傳德福廣場嘅店舖啦！&#13;<br> 𠵱家地鐵一日乘客逾二百四十萬人次，搭觀塘線嘅，都有番咁上下，話唔定啲GiGi迷，重會專程搭呢條線㖭。&#13;<br> 蘭西覺得，地鐵最好連成個九龍灣站，都用埋梁詠琪嘅肖像包裝，咁啲乘客肯定對德福廣場印象更深刻。</spanclass></p><p><spanclass>濠江樓市食自己 &#13;<br> 美記喺濠江發圍快過香江，唔夠十個月，開咗十間澳門分行。&#13;<br> 佢哋澳門總行噚日開張，澳門部行政總裁張一輝透露，佢哋業務已由吸引外資，轉為服務當地人為主。佢剖析，澳門經濟前景樂觀，當地人負擔能力增強，推動換樓市場。&#13;<br> 張總舉證，澳門樓買家，多咗當地人，由舊年下半年佔兩成二，升至今年首季嘅五成四；港人新業主則此消彼長，由佔四成半降至一成八。&#13;<br> 同時，澳門人買樓，銀碼大咗，現以百萬至百五萬居多，達到三成七；舊年最多人買嘅係五十萬至一百萬。睇嚟嗰便樓市上咗軌道，唔使再靠香港資金。&#13;<br> <br> <spanclass>Mayfair數伙標售 &#13;<br> 中半山名廈TheMayfair，幾個高層海景單位排隊標售，繼華置劉鑾雄嘅三十九樓A，現有兩個高層B，本周五同下月十二號截標。三十九A上月截標賣唔成，𠵱家以四千七百萬放緊。&#13;<br> 周五截標嗰件，由內地資金持有，蘭西喺上兩個禮拜六嘅屋苑行情曾經介紹過，內文提及單位露台改裝入室，翻查資料，實屬原裝設計，原來呢幢大廈，唔係每層單位都有露台。聽講，係發展商當年嘅悉心設計，用意係畀多個選擇買家。&#13;<br> 電郵地址：nancy@appledaily.com</spanclass></spanclass></p></body></html>