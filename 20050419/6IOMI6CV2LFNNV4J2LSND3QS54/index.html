<html><header><meta charset="utf-8"><title>　　馬時亨傳授減肥秘方 - 李八方</title></header><body><h1>　　馬時亨傳授減肥秘方 - 李八方</h1><p>自從今年初馬時亨（圖）宴請記者食烤羊宴後，八方好耐冇見局長，最近見到佢成個人fit晒，冇咗個肚腩，先知佢減肥成功，瘦咗十磅，第日唔叫得佢做肥馬喇。&#13;<br> 秘訣係乜？馬局長話，講你都唔信，就係食少啲澱粉質（例如飯）咁簡單，持之以恒，過一段時間就見功，𠵱家佢行起路嚟都快啲。至於做運動，局長承認冇時間，惟有靠控制進食啦，八方愈聽愈入神，減咗個肚腩仔好高興啫，一定好多女士想試試。&#13;<br> 馬時亨最自豪係為香港開拓債券市場，舊年佢去記協ball做主禮嘉賓，原來係自願捐出五萬大元畀記協（噚日八方話佢被屈），但佢就指定用途，話要捧場買官債，結果記協真係聽話買咗債券，到𠵱家都未放。&#13;<br> &#13;<br> <br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>