<html><header><meta charset="utf-8"><title>做悠閒BeachBoys首選夏老威</title></header><body><h1>做悠閒BeachBoys首選夏老威</h1><p>曾幾何時，男人着夏老威俾人感覺好「麻甩」，但其實睇你點襯，無人叫你好似阿伯咁，夏威夷襯西褲，衫尾重要楔入褲頭㗎。夏老威其實係不死潮流，今日就有示範過你睇，尤其喺日本，夏老威年年夏天都咁興，今年夾晒人字拖大熱，襯條BoardShort、牛仔褲就最悠閒假日Look！&#13;<br>&#13;<br>記者：招佩珊&#13;<br>攝影：梁細權&#13;<br>模特兒：Louis@CalCarries</p><p>㗎仔狂迷夏老威</p><p>日本人對夏威夷恤情有獨鍾，甚至比夏威夷人更甚，當地有唔少品牌自家推出和式夏老威，部份圖案設計有充滿夏威夷同加州地方色彩，亦有以傳統和式圖案，好似日本牛王之一的DryBones，憑壽司耳牛仔系列的認真製作及講求細節，由東瀛紅到香港，佢亦有進軍埋便服市場，風格走六、七十年代的「飛仔」路線，夏老威便是其得意之作，用人造絲做嘅夏威夷恤，摸上手滑嘟嘟着落輕飄飄，比着普通棉質恤衫更覺清爽。一分錢一分貨，DryBones喺當地賣成萬五、六日圓一件，香港舖頭亦賣千三蚊，都幾揦脷；同樣喺日本返貨嘅選擇有好多，Allen&amp;Hanson就係其中一個不俗選擇，無DryBones咁出名，質地一樣滑淨，但價錢平成半，圖案亦夠搶眼，首選係骷髏頭款！</p><p>最Basic揀大花</p><p>講夏老威，最具代表性的一定係夏威夷大花花，其次有波浪圖案，俱為經典款式。不過，大紅大紫的熱情大花花Pattern，都係留番畀女仔，男士們要營造假日感覺，扮飄逸，單色印花圖案已經好足夠。</p><p>BeachBoys必襯：Hawaii圖案Tee×BoardShort</p><p>要做BeachBoys亦唔一定夏老威。夏天唔少得曬太陽、游水，甚至玩Wakeboard，而沙灘人頭湧湧收視率咁高，唔打扮得靚一靚又點得？家陣好多男生都愛着BoardShort，貪佢出得街又落得水，最重要係夠型，揀番條經典夏威夷大花短褲，襯埋LogoPrintTee，實行做個夏老威Look的水着男。</p><p>售賣點&#13;<br> （a）Take5（23755731）尖沙嘴加連威老道41A號興明大廈1樓B及C室&#13;<br> &#13;<br> （b）i.t（25040025）銅鑼灣加寧街6-10號地下&#13;<br> &#13;<br> （c）K-2（23147732）尖沙嘴廣東道28號新太陽廣場地庫B02-B05舖&#13;<br> &#13;<br> （d）Quiksilver（28955948）銅鑼灣禮頓道9-11號地下</p></body></html>