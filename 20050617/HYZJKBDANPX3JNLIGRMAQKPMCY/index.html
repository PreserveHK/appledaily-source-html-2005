<html><header><meta charset="utf-8"><title>私有注資惹憧憬<br>股路縱橫：吉化炒風再起</title></header><body><h1>私有注資惹憧憬<br>股路縱橫：吉化炒風再起</h1><p>大市調整，國企指數則逆流而上，主要係兩隻大成份股中國人壽（2628）同中石油（857）有較佳表現。國指收4723，升54點，恒指收13833，跌80點，大市成交162億元。&#13;<br> 國企近期的強勢股，除前日提及的哈爾濱動力（1133）外，吉林化工（368）亦係其一。吉化噚日收報1.76元，升11仙，升幅6.6%。&#13;<br> 吉化04年度（12月年結）大賺多5倍，但由於重係比市場預期為遜色，且又唔派息，所以股價就一路下滑，到今年首季，業績重差，股價就由3月高位3.125元跌到5月尾的1.38元才反彈，跌幅近55%。&#13;<br> 吉化近日走勢咁強，不外乎兩個理由，一個係業績由谷底反彈，另一個就係母公司注資又或者私有化。&#13;<br> 吉化今年首季營業額83.17億元人民幣，升32%，但盈利只有1.47億元人民幣，同比減43%，同去年全年的25.45億元人民幣比較得番一小截，主要理由係原油價格上漲，而內地成品油價並未有同步上升。今年餘下的3個季度，盈利會否見底回升，可能性存在，但要時間證明。</p><p>成交增加　動力轉強</p><p>至於母公司注資，有前科，而私有化亦可憧憬。&#13;<br> 中石油（857）持有吉化67.3%權益，在吉化困難時期，曾經幫到出面，就在03年底年結前，吉化售出一筆拖欠了數年，總數成1.59億元的應收帳予大股東，避免壞帳撥備影響業績，而交換得回來的，則係有收益的良好資產。&#13;<br> 中石化（386）已私有化北京燕化，中石油旗下只有吉化一間，私有化可能性不容抹煞。燕化私有化價格3.80元，高出帳面資產淨值2.35元有62%；吉化帳面資產淨值1.34元（04年底），若有溢價60%，則會係2.15元。&#13;<br> 吉化近兩個月走勢有機會形成複式頭肩底，噚日成交大增到4284萬股，動力轉強，衝破形態頸線及50日線（1.737元）阻力，以量度升幅計，短期股價可見2.10元。&#13;<br> 吉化去年下半年曾因業績向好而大炒一輪，今次炒風再起，係因業績重拾升軌？母公司注資？還係私有化？抑或只係大跌後的一次技術性反彈，亦係要留待時間來分曉。&#13;<br> 郭兆誠</p></body></html>