<html><header><meta charset="utf-8"><title>17歲美少女詩畫歌三絕<br>Skye彈Avril唱歌公式化</title></header><body><h1>17歲美少女詩畫歌三絕<br>Skye彈Avril唱歌公式化</h1><p>曾經嚟過香港表演嘅加拿大少女歌手SkyeSweetnam已經有兩首歌曲登上本地電台播放榜冠軍，而佢日前去咗曼谷開騷同為Channel[V]拍攝特輯，重接受傳媒訪問，佢個好後生嘅爸爸就全程陪伴，正一廿四孝老竇。</p><p>獲Britney送手袋</p><p>SkyeSweetnam日前去到曼谷，宣傳處女大碟《NoiseFromTheBasement》。Skye俾唔少外國傳媒視為明日之星，佢早前亦做過BritneySpears嘅巡迴開場表演嘉賓，重讚Britney好人，佢話：「Britney雖然有好多負面新聞，但佢其實非常友善，我喺後台見過佢，佢重送咗個銀色手袋畀我。」</p><p>未夠秤拒拍裸照</p><p>Skye寫歌、作詩、畫畫同時裝設計樣樣皆精，十二歲開始，佢爸爸已經喺屋企地庫整咗個私人錄音室畀佢錄歌，令Skye重可以做埋自己隻唱片嘅監製。對於成日被攞嚟與同鄉AvrilLavigne相提並論，Skye話：「我唔想同Avril比較，我嘅歌曲有PunkPop同DiscoPunk等唔同元素，而Avril嘅歌就比較公式化，主要都係啲中板歌曲。」&#13;<br> Skye亦被指擁有如安琪蓮娜祖莉（AngelinaJolie）一樣嘅性感厚唇，有唔少網友渴望佢為《花花公子》拍裸照，但Skye話：「我只得十七歲咋，做呢樣嘢唔合法㗎！」&#13;<br> 記者張一明曼谷直擊</p></body></html>