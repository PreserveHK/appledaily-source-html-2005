<html><header><meta charset="utf-8"><title>　　煲呔曾以退為進賭王落重注 - 李八方</title></header><body><h1>　　煲呔曾以退為進賭王落重注 - 李八方</h1><p>第三屆特首廝殺戰，終於由賭王正式吹雞！賭王出席女童軍會新春團拜，見到煲呔嫂，突然失驚無神話：支持煲呔角逐特首，咁嘅人才，若然真係告老歸田，真係浪費！賭王跟住又話，畀煲呔九十分，唐唐八十八分，而當被問及梁振英做唔做得，賭王就話不予置評！&#13;<br> 賭王講嘢，無論係棒打民主派，定係含沙影射其他地產商，一向買大開大，無寶不落！今次佢官式認可煲呔去馬，絕不尋常！&#13;<br> 以賭王今時今日嘅國際地位，加埋有一半葡萄牙血統，由佢出面催谷煲呔，豈止係一言九鼎，重分分鐘代表埋葡萄牙政府意向！葡國係歐盟重要成員，故此，賭王叫煲呔上，隨時重係得到歐盟全體成員國幕後支持㖭！&#13;<br> 香港下屆特首人選，輪唔輪到一名澳門首富來話晒事，咁樣會唔會傷害香港市民感情，就另作別論，不過既然賭王一響朵，咁睇嚟煲呔曾都要有心理準備，隨時接受民建聯傳召（因為老左話有意召見特首候選人逐一照肺審查），由民建聯全體常委親自面試嘞！</p><p><spanclass>煲呔段數高唐唐幾班 &#13;<br> 而煲呔話「告老歸田」，呢一招以退為進，係學咗死鬼鄧小平當年伎倆！矮仔鄧一九八六年話：自己要全退，點知胡耀邦唔識死，竟然信以為真，舉手大叫「我贊成小平同志退休」，結果就咁俾老鄧監生玩謝炒魷，含冤谷到心臟病突發！&#13;<br> 煲呔告老歸田，今時今日又有一個唐唐唔識死，竟然嗌好，重話自己在上水有幅田，叫煲呔幫手耕！睇嚟唐唐想爭住做胡耀邦都唔定喎！賭王公開畀分：煲呔九十、唐唐八十八，即是暗示面對煲呔，唐唐「九唔搭八」，同埋暗示，講到辦事能力，唐唐較煲呔差兩分！&#13;<br> 當年袁世凱都話自己要退役，重披件漁夫竹衫，冰天雪地，作釣魚翁狀，影埋幅相，公布全國，後來咪一樣做咗洪憲皇帝？煲呔玩嘢，段數高過唐唐豈止兩分，唐唐強迫煲呔○七年之後去耕田，都幾大罪喎，到其時，唔知邊個要下放勞改呢？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>