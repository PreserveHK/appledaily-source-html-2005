<html><header><meta charset="utf-8"><title>爆機狂迷：Wi-Fi攻陷手提機<br>《MONSTERHUNTER》任務不停Download</title></header><body><h1>爆機狂迷：Wi-Fi攻陷手提機<br>《MONSTERHUNTER》任務不停Download</h1><p>上個月NDS推出咗首個可以透過Wi-Fi上網對戰嘅《MARIOKARTDS》之後，全城突然掀起一陣Wi-Fi熱，屋企冇無線Router嘅都為咗打機而買隻返去，不過PSP用家都唔需要得個望字，因為最近出嘅《MONSTERHUNTERPORTABLE》都一樣支援Wi-Fi，雖然只限下載任務，但係呢股熱潮吹到兩個手提機平台，日後相信會有更多Game可以無線Wi-Fi對打啦！&#13;<br>&#13;<br>記者、攝影：梁瑋瑜　ImageModel：Karman、璋</p><p>手提機Wi-Fi對打勁Hit</p><p>其實NDS同PSP兩部手提機早已支援802.11b無線網絡，NDS暫時要有對應嘅遊戲先可以用得着；不過Firmware升級到2.0或以上嘅PSP，就設有InternetBrowser，就算冇遊戲，都一樣可以用嚟周圍上網。&#13;<br> 最近喺討論區最熱話嘅，莫過於《MARIOKARTDS》，好多玩家唔滿足於淨係喺屋企玩（NDS始終都係手提機嘛！），開始四出搜尋免費無線上網熱點，有啲屋企冇無線Router嘅玩家甚至嘗試偷隔籬鄰舍嘅無線網絡嚟打機，真係好瘋狂，不過講明先，咁樣勾人線係犯法㗎！大家千祈唔好以身試法！</p><p>PSP/NDS咖啡店「熱點」測試</p><p>大家平時去開嘅CoffeeShop，好似Starbucks同PacificCoffee咁，其實都全線支援由「網上行」提供嘅無線網絡，小記就拎咗PSP同NDS去Starbusks度實試，睇吓究竟可唔可以俾大家上網打餐飽。</p><p>測試PSP@APMStarbucks</p><p>先進入PSP嘅NetworkSetting，讓PSP自動掃描無線網絡，會搵到「PCCW」，選擇連線後，InternetBrowser就會自動打開，玩家需要輸入「網上行」用戶名稱及密碼，而收費就係$3/10分鐘，之後再進入《MONSTERHUNTERPORTABLE》嘅Download部分，咁就可成功下載最新遊戲UpdateQuest！</p><p>測試NDS@九龍灣德福Starbucks</p><p>由於NDS遊戲機本身冇內置Browser功能，所以用家輸入唔到用戶名稱及密碼等資料；唔能夠利用Wi-Fi連線上網，所以想連線上網打機，當然係失敗收場啦！</p><p>遊戲任務Wi-Fi不停更新</p><p>玩RPG除咗一般打怪之外，玩Quest（任務）攞經驗值都係非常重要嘅元素，《MONSTERHUNTERPORTABLE》一向出名任務多，今次重可以俾大家經Wi-Fi下載唔同嘅Quest（任務），雖然暫時未支援Wi-Fi對打，但係呢個元素已經夠晒正，而且小記試過，無論連線步驟定係下載速度，都出奇地快，重會提醒你幾時有下次更新，抵讚！</p><p>打怪以外的生活</p><p>《MONSTERHUNTER》係PS2上面好受歡迎嘅遊戲，今次喺PSP上面推出《MONSTERHUNTERPORTABLE》，遊戲內容加入咗好多新元素，就算你已經打過《MONSTERHUNTER》，都絕對新意十足！&#13;<br> 呢個遊戲系列一向吸引在自由度高，除咗打怪之外重有好多選擇，今次《MONSTERHUNTERPORTABLE》新增咗一個叫「Kokoto農場」嘅部份，玩家可以隨時去釣魚、打獵、捕虫等，玩家喺打怪升Level之外，喺呢度體驗吓農村生活都相當過癮。</p><p>機迷點睇Wi-Fi？&#13;<br>期待Wi-Fi組隊</p><p>本身成日打電腦嘅MMORPG，所以好鍾意玩《MONSTERHUNTERPORTABLE》，可以上網DownloadQuest，隻Game會耐玩好多，又會多啲變化，好期待第時可以支援Wi-Fi同其他玩家一齊組隊玩！</p><p>都係留喺屋企打！</p><p>呢排成日玩《MARIOKARTDS》，可以上網同世界各地嘅人玩，真係玩極都唔厭；不過唔會拎出街打，因為好難搵到免費上網嘅地方，要專登周圍搵，不如留喺屋企打！</p><p>隱形人對打！冇癮！</p><p>就算冇Wi-Fi對戰都冇所謂，𠵱家PSP啲Game好多都支援無線對打，自己班Friend好多都有PSP，出嚟玩都會一齊對打，我諗個氣氛重好過用Wi-Fi同見唔到嘅人打。</p><p>Profile</p><p>機種：PSP&#13;<br> 類型：RPG&#13;<br> 售價：$279&#13;<br> 查詢：GameHit（28344660）</p></body></html>