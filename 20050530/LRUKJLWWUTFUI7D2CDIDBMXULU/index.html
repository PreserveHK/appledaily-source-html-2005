<html><header><meta charset="utf-8"><title>請飲老旺新溝最愛石榴益力多</title></header><body><h1>請飲老旺新溝最愛石榴益力多</h1><p>左溝右溝究竟係乜東東？幾得意喎！由第一代鴛鴦、凍檸茶、忌廉溝鮮奶開始，香港茶餐廳左溝右溝的文化特色，走在最前的人都係俾人懷疑在先，最終咪又係喺茶餐廳落地生根，變成日常飲料。新一批潮飲已經在旺角誕生，請大家飲番杯！&#13;<br>&#13;<br>記者：邵超&#13;<br>攝影：陳盛臣、何家亮</p><p>街頭試飲：乳酪攞高分</p><p>街頭試飲：乳酪攞高分</p><p>石榴＋益力多&#13;<br> Angus：「8分！一睇就知係益力多，平時唔飲開奶味嘅飲品，飲慣冰檸茶，呢杯又OK喎！」</p><p>石榴＋益力多</p><p>May：「8分！加咗石榴又幾掂，酸酸哋好開胃，如果少啲冰濃番啲會好啲，估唔到益力多整沙冰幾正。」</p><p>雜果＋乳酪</p><p>Vanessa：「8分！顏色好吸引。又唔覺綠色糖漿好甜，我估係加咗梳打，夏天飲真係幾醒神。」</p><p>道地綠茶＋紅豆冰</p><p>Cherrie：「7分！太多冰味道沖淡咗，有陣清清哋嘅味。哦～原來係綠茶。」</p><p>道地綠茶＋紅豆冰</p><p>阿明：「8分！呢杯紅豆冰幾特別，係知道摻咗啲嘢，但試唔出。係綠茶？幾有創意喎！」</p><p>薄荷＋西班牙咖啡</p><p>陳小姐：「6.5分！薄荷味好搶，重飲到有酒味㖭，搶咗咖啡陣味。」</p><p>薄荷＋忌廉＋阿華田</p><p>細妹：「6分！好凍呀，呢杯係朱古力。不過綠色（薄荷）味好怪！」</p><p>薄荷＋忌廉＋阿華田&#13;<br>薄荷＋凍鴛鴦</p><p>Debbie：「8分！薄荷味好出，易入口。」&#13;<br> Michael：「6分！飲出係鴛鴦但甜過頭。」</p><p>薄荷＋忌廉＋阿華田&#13;<br>薄荷＋凍鴛鴦</p><p>阿文：「8分！好似飲緊朱古力，幾好飲！」&#13;<br> Suyi：「7分！似奶茶加朱古力，好得意。」</p><p>始終最愛凍檸賓</p><p>今次阿Sir請飲，分別有鍾意搞搞新意思的兩家旺角茶餐廳：極之好試用薄荷加傳統啡茶類創出新口味，興華即將喺六月推出的兩款口味都以夏日消暑為大前提。暫時兩店最受歡迎的特飲榜都幾出人意表，睇睇！&#13;<br> 極之好：凍檸賓，日賣50-100杯，後生興凍飲，中年就興熱飲。&#13;<br> 興華：Top2係珍珠奶茶和摩沙，都話香港人長情嘞！&#13;<br> </p><p>交叉窿有得解</p><p>茶餐廳寫單侍應同水吧夾份創造的符號文字，剪裁頭和尾嚟造詞，創意爆燈，即Check！&#13;<br> &#13;<br> 冬OT＝凍檸茶&#13;<br> 冬O利＝凍檸賓&#13;<br> 冬O7＝凍檸七&#13;<br> 冬O啡＝凍檸啡&#13;<br> 荷央＝薄荷凍鴛鴦&#13;<br> 6斗＝道地綠茶紅豆冰&#13;<br> 可田＝薄荷忌廉阿華田&#13;<br> 荷啡＝薄荷西班牙咖啡</p><p>店舖資料：</p><p>（a）極之好茶餐廳（23952399）旺角通菜街113-115號地下&#13;<br> （b）興華茶餐廳（23323976）　旺角洗衣街39號金雞廣場地下1A-1B舖</p></body></html>