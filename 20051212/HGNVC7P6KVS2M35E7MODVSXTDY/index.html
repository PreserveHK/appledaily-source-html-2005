<html><header><meta charset="utf-8"><title>爆機狂迷：XBOX360登陸日本120人捱冷搶購</title></header><body><h1>爆機狂迷：XBOX360登陸日本120人捱冷搶購</h1><p>港版XBOX360將於3月2日推出，香港Game舖神通廣大，竟然繞過全亞洲第一個發售地點──日本，率先推出「日版水機」，更炒上$4,300！前日（12月10日），XBOX360喺日本正式開賣，20GB硬碟版開價約港幣$2,600，馬上將香港水機炒價質落$2,980！&#13;<br>&#13;<br>記者、攝影：梁瑋瑜</p><p>東京直擊</p><p>日本機迷排通宵買機</p><p>喺12月10號大清早5點半，小記抵達涉谷嘅TSUTAYA（日本售賣Game、DVD等嘅連鎖店），雖然天未光，氣溫只得4、5嵖，但係已經見到約30個日本玩家喺店外排隊等買XBOX360，足見佢哋幾咁期待擁有呢部次世代主機，到咗6點幾，工作人員俾玩家進入店內，不過排隊嘅人就愈來愈多，大約有成120人，為咗率先買到呢部機（因為太多人而入唔到舖頭），喺店外飽受寒風吹襲都在所不計！將近7點嘅時候，日本XBOX總經理丸山嘉浩連同全球市場推廣VPPeterMoore喺玩家嘅歡呼聲之下一齊倒數，XBOX360正式登陸日本！</p><p>6款遊戲同步推出</p><p>買到機固然興奮，不過有無Game玩都好重要，首賣推出嘅遊戲包括《RidgeRacer6》、《PerfectDarkZero》、《EveryParty》、《FIFA06》、《NeedForSpeedMostWanted》及《Tetris》等，小記在場所見，以《RidgeRacer6》最為暢銷，差不多個個都買盒走，小記試過呢隻Game畫面十分流暢，同喺以往平台嘅版本差好遠，難怪咁受玩家歡迎！</p><p>人氣之選：</p><p>機迷買機心水&#13;<br>&#13;<br>Dave：買3部為對打</p><p>居住喺日本嘅外國人，一次過買咗三部XBOX360，一部畀自己，另外兩部幫朋友買，最期待係可以一齊Online打機，玩都玩得投入好多。</p><p>杉山先生：老機迷．必撐！</p><p>一向都有打開XBOX，知道出新機梗係第一時間嚟捧場，辛苦咗成晚終於都買到，𠵱家心情非常緊張，趕住返屋企打。</p><p>松田先生：貪佢畫質靚</p><p>最初留意XBOX360係因為個外形，比上一代嘅靚咗好多，後來睇過啲畫面覺得好靚好吸引，所以一開賣就忍唔住嚟買番部。</p><p>松尾先生及石關小姐：打機談情</p><p>二人為情侶關係，今日各人買咗一部，因為XBOX360支援網上對戰，就算我哋唔係成日見面，都可以一邊打機一邊培養感情。</p><p>XBOX360Lounge要去趁早</p><p>為咗宣傳XBOX360，日本方面特別喺名店林立嘅表參道開咗一間XBOX360Lounge，面積雖然只有2,000平方呎左右，但裏面除咗有一間Cafe，重設有幾部XBOX360俾玩家試玩新Game，更展示出由名人設計嘅360面板，不過呢個Lounge只會營業到明年1月15號，有心嘅玩家要快啲去參觀吓喇！而喺開賣日之前一晚，呢度亦舉行咗一個派對，俾為數120個XBOXLive!支持者入嚟試新Game，重有一班XBOXFansite網主一齊試玩360新Game《EveryParty》，全場氣氛相當熱鬧！</p><p>秋葉原睇嘅人多</p><p>一班機癡反應夠晒熱烈，不過心水清嘅玩家都知道，上一代XBOX喺日本唔太受歡迎，小記專誠喺發賣首日去到秋葉原睇吓一般玩家反應，發現喺部份電器店都設有試玩台，圍觀嘅人多，買機嘅人少，店裏面有唔少存貨，唔知係咪大家重想睇定啲先至決定買唔買呢。&#13;<br> 日本方面𠵱家售賣嘅係一個「發賣紀念Pack」，價錢係39,795日圓（連稅），兌番港紙唔使$2,600，已經包埋20GB硬碟、無線手掣、遙控器及耳筒等，重要送埋《FFXI》Beta版，真係好抵買！而遊戲方面，價錢大約係7,140日圓（約港幣$460），價錢就稍貴，不過支援網上對戰，畫面又夠高清，小記認為係物有所值嘅。</p><p>香港直擊：日版水貨三日跌$1,320</p><p>日版星期六才宣布誕生，但係早在上星期三（7號）左右，已有水機「走漏」到港，比日本正式推出重快多三日！&#13;<br> 據香港Game舖表示，由於首批日版機抵港嘅時候，貨量有限，所以曾被炒高至$4,300！直至星期六為止，已差不多賣清。不過，今日將陸續有日版機到港，而且售價大約為$2,980（連一隻《FFXIBeta》），比開賣價平咗$1,320，等唔切3月2日港版推出嘅機迷唔使擔心啦！&#13;<br> 另外，買機前最好預多幾百蚊俾自己「走盞」，因為日版機並無香港適用嘅火牛，大家要預多$30左右買變壓牛；遊戲方面，暫時返咗5款左右，多數只會入日版Game，售價約$400；總數加起嚟，最好帶定$4,000以備不時之需就最啱喇！&#13;<br> &#13;<br> 記者：陳國輝</p><p>香港Gamer點睇？</p></body></html>