<html><header><meta charset="utf-8"><title>菜肉魚之食住上：<br>Soler1日3餐隊咖喱</title></header><body><h1>菜肉魚之食住上：<br>Soler1日3餐隊咖喱</h1><p>就快推出國語碟及開演唱會的Julio同Dino原來對食都好有研究，除了會落手下廚整幾味外，更鍾意四圍搵嘢食，而佢哋嘅至愛，並非甚麼高級餐廳。正如今次由Soler帶小記走訪他們常到的威靈頓街，由水餃雲吞食到咖喱飯，每間小店都各具特色。Fans們有機會一定要來掃街，因為Soler可能就坐喺你隔籬！	&#13;<br>&#13;<br>記者：趙善怡　攝影：陳陶鈞</p><p>推介１&#13;<br>鍾意食味濃勁辣嘢</p><p>擁有意大利血統、在澳門長大的Julio及Dino除了愛吃家鄉菜外，原來兩兄弟同樣咁喜歡吃辣及味濃的菜餚。有一陣子，因為工作經常到中環，這裏曾經是他們的飯堂，一日三餐都會在此叫咖喱或其他濃味菜。經過Soler及大廚解釋後，才知道咖喱本身是不帶辣的，而吃時辣的原因是加了辣椒粉的緣故。</p><p>咖喱豬頸肉$46　嗜辣代表&#13;<br> 以洋葱、番茄、青砂仁、丁香、椰汁及乳酪等素材製成的印度咖喱，可自選大中小辣程度。Soler兩兄弟是嗜辣狂，當然要order勁辣啦！</p><p>南非鴕鳥肉$36&#13;<br> Julio話鴕鳥肉口感似牛肉，加埋XO醬連同青椒洋葱一起炒，送飯定夾印度薄餅都一流！</p><p>食客試話</p><p>香滑咖喱屋（25259334）&#13;<br> 地址：中環威靈頓街67號地下&#13;<br> 營業時間：早上11時至晚上10時</p><p>推介2&#13;<br>真正皮薄餡靚</p><p>Soler話呢度出品嘅水餃夠正宗，真正做到皮薄餡靚。他們更說每次吃完餃子重要飲埋碗湯先至捨得走。問過老闆，發現個湯底是由豬骨熬成，不含味精，難怪他們會飲唔停！爆多句畀fans知，孖仔其實好喜歡飲老火湯，下次捧場時就唔好淨係送花喇！</p><p>鮮肉津菜餃$26/10隻一口一個&#13;<br> 津菜爽甜、豬肉鮮味，再用麻油調味，惹味餡料填滿了整個餃皮，加上細細隻容易食，餃皮混入肉汁，一口一隻，回味無窮。</p><p>爐打滾$10/2件&#13;<br> 小記推介了這個甜品給他們。蘸上黃豆粉的糯米粉皮包住紅豆及桂花泥，甜味剛剛好，唔會膩口。加上每天限量發售，夠矜貴！</p><p>王府（21218006）&#13;<br> 地址：中環威靈頓街98號&#13;<br> 營業時間：早上11時至晚上10時半</p><p>推介3&#13;<br>「我對雲吞好專一」</p><p>因為朋友介紹的關係，Soler才認識這裏的雲吞麵。相識僅年半，但就好有感情，當Soler一想起要吃雲吞，定必會到這裏會一會它。加上這裏的夥計服務一流兼細心，好有親切感，就連Julio都不禁講了句：「我對呢度啲雲吞好專一㗎！」</p><p>招牌雲吞麵$25日賣1,000碗&#13;<br> 到麥奀吃東西，發覺所有物件都好像變小了！雲吞麵雖然賣25蚊，麵底份量女孩子吃剛好，男仔睇怕要叫多碗先夠飽。雲吞內只有鮮蝦，不加豬肉，日賣千碗。</p><p>麥奀雲吞麵世家（28543810）&#13;<br> 地址：中環威靈頓街77號　營業時間：早上11時至晚上8時</p><p>Soler其他蒲店</p><p>芽莊﹒河內牛肉粉&#13;<br> 聽聞大眼美人關之琳經常來此幫襯，老闆娘說Soler孖仔耐唔耐也會前來光顧，他們最愛order鎮店之寶。牛肉片切得薄薄，半生熟地浮於由牛骨牛腩所熬成的湯底，鮮嫩味美。</p><p>芽莊（25819992）&#13;<br> 地址：中環威靈頓街88-90號&#13;<br> 營業時間：中午12時至晚上10時半</p></body></html>