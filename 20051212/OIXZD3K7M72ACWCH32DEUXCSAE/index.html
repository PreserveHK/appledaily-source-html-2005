<html><header><meta charset="utf-8"><title>　　發嫂冧發叔：佢咪屯門特首囉 - 李八方</title></header><body><h1>　　發嫂冧發叔：佢咪屯門特首囉 - 李八方</h1><p>鄉議局前日喺元朗大球場筵開千五席，慶祝主席劉皇發發叔攞到大紫荊勳章。難得咁大日子，一向好少現身嘅發嫂，都特別出嚟支持吓。&#13;<br> 發嫂一出場，全場真係嘩嘩聲，因為着住藍綠色旗袍嘅發嫂身形好鬼fit，加上披住件藍色毛毛披肩，好雍容華貴。問發嫂有乜保養修身之道，佢話每朝都游早水，不過近期天氣太凍，費事凍親先至停一停。發嫂重有一個嗜好，就係跳舞喇，而探戈就係佢嘅拿手舞技。不過，發叔一聽到跳舞就怕怕，成日借啲意走咗去，發嫂笑發叔可能天生冇音樂感，所以好難跟住個beat扭嚟扭去。&#13;<br> 發嫂除咗靚之外，重好尊重發叔。有人笑笑口問發叔會唔會選特首，發叔梗係sayno，話自己唔可以冇時間打麻雀同打波。在場嘅發嫂聽到，就即刻甜蜜蜜咁話：「使乜選呀，佢咪屯門特首囉」，𠱁到發叔好鬼開心，難怪兩個咁恩愛。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>