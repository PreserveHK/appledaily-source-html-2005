<html><header><meta charset="utf-8"><title>數碼影音：<br>防水DC搶閘出籠古天樂最愛OptioWP</title></header><body><h1>數碼影音：<br>防水DC搶閘出籠古天樂最愛OptioWP</h1><p>踏入四月，天氣啱啱開始回暖，估唔到PENTAX已急不及待推出防水DC。新機OptioWP具1.5米防水功能，今次廠方繼續搵嚟古仔古天樂撐場做代言人，以佢一身古銅色肌膚，突出新機OptioWP嘅戶外形象，古仔重話新機夠細部兼防水，好啱佢出外景用㖭！&#13;<br>&#13;<br>記者：許福合　攝影：楊錦文&#13;<br>Make-up：CarmanMan　Hair：DanTam（Orient4）</p><p>PROFILE</p><p>感光元件：500萬像素CCD&#13;<br> 變焦：3倍光學+4倍數碼&#13;<br> 屏幕：2吋&#13;<br> 記憶卡：內置10.5MB+SD槽&#13;<br> 電源：專用鋰電池&#13;<br> 體積：102×51×22mm&#13;<br> 重量：120g&#13;<br> &#13;<br> 古仔評語：我不嬲都鍾意周圍影吓SnapShot，前日啱啱收到部OptioWP，的的骰骰好鬼Cutie，相信幾啱我拎出街用。唔使加外殼就可防水，對於我呢類經常出外景嘅Artis會幾啱，起碼落雨都唔怕淋濕部機嘛！&#13;<br> &#13;<br> 查詢：捷成洋行（29262987）</p><p>上代W系列使用咗個四方形機身設計，特別就夠晒特別，不過若論攜帶方便，四方機身似乎就不利收藏，所以OptioWP回應用家要求，改用大路設計，用上銀色機身，常見嘅橫身設計，機身更只有22mm薄身！值得一提係上面加上防滑物料，對有防水功能嘅WP就特別重要。講番WP防水賣點，達到8級JIS日本工業防水標準，能夠於1.5米水深內拍攝，一般可連續受水壓30分鐘都冇問題。機身更可防止入沙及積聚雜物，足證WP於防水方面下過唔少苦功，性能更可以話直追專業級潛水相機，不過價錢就只需$2,990，與要買潛水殼機種相比，整體就平好多。</p><p>21種相框任玩</p><p>WP使用500萬像素CCD，應可滿足大部份用家對沖曬相片嘅要求，特別係鏡頭部份，雖然仍然係常見嘅3倍光學變焦，不過鏡頭加入特別設計，即使在水中拍攝，亦能降低折射嘅影響，簡單啲講就係畫面會較少變形，對焦又易咗。結合4倍數碼，一共可達到12倍變焦效果，都算交足功課。機背使用嘅2吋LCD，以現時標準唔算大，不過具備防反光及背燈設計，對室外或水中拍攝，尤其好「睇」。用起上來發現WP以全自動方式為主，內置21種拍攝模式可供選擇，最好玩係加入相框功能，機身本身已內置3種圖案，拍攝前後都可使用。另外到官方網站（www.pentax.co.jp）還可下載更多圖案，數量多達21種，喜歡非一般相片嘅用家就更能發揮創意。WP還有個獨特功能，當用家誤按刪除，相機仍然能夠將相片修復重現，對用家更係多一層保障。</p><p>同場加映：S5n輕巧取勝</p><p>除咗WP外，PENTAX同期還有部S5n登場，繼承S系列傳統，S5n仍然用上個又輕又薄機身，今次推出S5n，更係大受歡迎S5i後繼機，機身用上鋁合金製作，一拎上手就覺得夠硬淨，手感唔錯。主要改進操作同功能，仍然保留滑動式鏡頭，鏡頭可以完全收藏於機身內。S5n主要規格包括500萬像素、3倍光學及4倍數碼變焦，LCD芒加大至2吋，同WP一樣，以自動拍攝為主，內置16種拍攝模式，另外還可個別調校白平衡、曝光補償等設定。拍片部份更有個明顯改進，採用現時流行MPEG4儲存，可攝錄更長影片，同時可保持每秒30格，將功能提升至動靜都一樣爽快。</p><p>規格：500萬像素、3倍光學、2吋屏幕、SD卡</p></body></html>