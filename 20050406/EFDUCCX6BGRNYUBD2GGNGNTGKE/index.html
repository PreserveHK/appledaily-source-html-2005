<html><header><meta charset="utf-8"><title>股壇瀏覽器：慧峯高追宜三思</title></header><body><h1>股壇瀏覽器：慧峯高追宜三思</h1><p>本港龍頭大銀行滙控（005）及恒生（011）未話加息，渣打（2888）及東亞（023）等銀行周一已經率先話要加息0.25%，並於今日生效。若果滙控及恒生維持利率不變，香港將出現最優惠利率百花齊放現象，置業人士日後選擇樓按服務時，不但要睇吓優惠利率減幾多，重要留意埋嗰間銀行嘅優惠利率實際係幾多，否則一個唔留神，隨時會借貴息。&#13;<br> 香港銀行最優惠利率有差異，主要是各行的利息成本不同，擁有本港最大存款基礎的滙豐及恒生，當然有權延遲加息，亦反映兩行在本港市場競爭方面佔有優勢。港股周一對於加息冇乜反應，午後恒指重上13500水平，收報13513，升22點，成交則縮至143.69億元。&#13;<br> <br> <spanclass>思捷將變紅底股？ &#13;<br> 證券行好似喺思捷（330）目標價方面鬥誇張，繼早前美林定出69元高價後，一波近日又出報告定目標價為78元，長遠每股值115.70元，若然日後真係到價，以此推算，思捷總市值咪值成千三億銀，對恒指的影響力將接近中銀香港（2388）。思捷股價周一上升2.29%至55.75元。&#13;<br> 慧峯（8228）傳出洽租地鐵（066）個網輸電至港九各區，刺激周一股價反彈13%至0.78元，成交5622萬元。其實慧峯最大問題是如何輸電入屋，若果兩燈唔肯開放網絡，慧峯旗下的中港電力肯定要斥巨資建網，而建網時間亦要幾年，有排都未對兩燈構成壓力。而且當電網建成之時，國內的發電成本未必會平得過香港，欲高位追入慧峯者須三思。&#13;<br> 東方海外（316）強勢續現，周一升3.2%至38.60元。阿董於3月10日宣布劈炮唔撈兼表明不會效力私人公司後，高盛翌日即調高東方海外目標價至42元，其他證券行亦陸續唱好，噚日摩根大通調高其目標價至44元。黑客話，其實證券界主要是睇好航運業前景。&#13;<br> 阿虎</spanclass></p></body></html>