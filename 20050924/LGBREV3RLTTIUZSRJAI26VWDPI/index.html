<html><header><meta charset="utf-8"><title>片場打WarGame殺入監獄砌餐飽</title></header><body><h1>片場打WarGame殺入監獄砌餐飽</h1><p>天氣開始涼涼哋，鍾意去郊野行山、玩WarGame嘅朋友，又係時候約班Friend一齊出動！雖然呢輪天氣唔多穩定，唔係打風就落大雨，但都唔使擔心受天氣影響，因為呢個全天候、24小時開放嘅WarGame場，新增咗唔少電影布景同道具，令你可以化身劉華、成龍，忘形投入打餐懵！&#13;<br>記者：梁學文&#13;<br>攝影：林栢鈞&#13;<br>Models：Annabelle，Ina，Ruby，Nicole，Joe，Bread，Bryan（thegroup）</p><p>年中無休嘅WarGame場係位於小欖嘅野戰訓練場，佢前身係小欖海水化淡廠，佔地11萬平方呎，聲稱係全亞洲最大嘅室內野戰場地。響呢度，你會發覺好多地方都熟口熟面，因為呢度係各大電影公司嘅熱門拍攝場地，好似成龍套《新警察故事》、彭浩翔套《AV》、劉華部《全職殺手》，都有響呢度取景。鍾意嘅話，你可以化身成為電影主角，同班Friend照住電影橋段，痛痛快快玩一場，扮吓明星、過吓戲癮。</p><p>多多暗角啱玩埋伏</p><p>呢度重有「兩多」──樓梯同轉角位特別多；由於呢度前身係化淡廠，樓高3層，樓上有Office，樓下有地庫，所以有超多樓梯位，不論由下面衝上去交戰，或者由上面殺落去，都好有作戰感，但係就好考體能！加上呢度特別多暗角位，好易伏擊人亦好易被人伏擊，十分刺激！另外，呢度有好多暗道通去唔同地方，喺走投無路時就最好用；作戰時，真係有窮途未必係絕路、絕處重可以逢生嘅感覺。</p><p>模擬街景　幾可亂真</p><p>場內共有5大戰區，響唔同戰區可以玩唔同嘅對戰遊戲。比如響監倉內就有營救人質、響Office就有拆炸彈等。響各個戰區中，以地下嘅街道場景最吸引，呢個模擬街道實景由多部真車和街道實物組合而成，對戰時，感覺同真實嘅街道無咩分別，極有真實感！</p><p>教練講解安全措施</p><p>去迪士尼都要做足準備，何況打野戰？開戰之前，要檢查好裝備，揀好迷彩軍服之後，就坐定定聽教練Briefing。專業教練會教參加者使用電子氣槍、面罩等，然後就會講解各區遊戲規則和玩法。全部遊戲均由場地教練負責帶領，絕對公平。當大家試好槍之後，就係時候開戰，GetReady，Fire！&#13;<br> &#13;<br> 錦田野戰訓練營小欖戰區（98442388）&#13;<br> 收費：日Game$280/8小時（包來回車接送、裝備、午餐和飲品）&#13;<br> $190/8小時（自備裝備、包來回車接送午餐和飲品）&#13;<br> 夜Game$100/6小時（最少30人，自備裝備及交通）&#13;<br> 地址：屯門小欖青發街&#13;<br> 網頁：www.ktwargame.com.hk&#13;<br> 交通：有專車在旺角金雞商場來回接送或於荃灣乘61M至青發街站下車。</p><p>寫意位BBQ　Hea足5小時</p><p>打完WarGame，都差不多黃昏時間，換好衫，肚仔餓，點算好？唔使愁，只要行過幾步，去鴻星BBQ燒野食，就可以一邊歎靚景，一邊享受燒烤樂。呢度可以眺望赤鱲角機場，不時有飛機響眼前經過，感覺寫意又優游。打完一日Game，一邊食足5小時，一邊分享打Game嘅蝦碌嘢，嘻嘻哈哈一樂也。&#13;<br> &#13;<br> 鴻星BBQ（96131457）&#13;<br> 收費：星期一至五成人$60，小童$35&#13;<br> 星期六、日及公眾假期成人$68，小童$35&#13;<br> 地址：小欖第59區樂安排「小欖跳蚤市場」&#13;<br> 營業時間：星期一至五3:00pm-12:00mn，星期六、日及公眾假期11:00am-1:00am&#13;<br> 座位：約500個&#13;<br> 交通：荃灣乘船61M巴士，在青發街站下車，步行10分鐘。&#13;<br> 備註：在「小欖戰區」打WarGame後惠顧，可享9折優惠。</p></body></html>