<html><header><meta charset="utf-8"><title>汽車專題：每公里6毫Vito車主Wilson慳過揸房車</title></header><body><h1>汽車專題：每公里6毫Vito車主Wilson慳過揸房車</h1><p>平治Vito車系雖然係商用車款，但賣相跟同廠豪華MPV車款的Viano相若，加埋兩排5座及6座位設計，完全切合實用一族，正如車主WilsonLeung講：「部車嘅2.2公升柴油Turbo引擎，環保又好力，最吸引嘅都係耗油量，平日代步不過每公里6至7毫子。」近期油價高企，呢部大型另類MPV竟比一般2,000cc房車（耗油量平均約每公里$1.3-$1.5）平足一大截，確實超抵！&#13;<br>記者、攝影：陳偉林</p><p>過隧道畀私家車費</p><p>自言對Vito有深厚認識的Wilson話，舊款Vito跟時下客貨Van經已好唔同，但講到至有帥氣，當然要數到新一代車款。除跟足同廠豪華MPV車的Viano外，揸住部車出入大小宴會場合，重唔會畀人覺得係客貨Van。過隧道時候，可以當係私家車身份通行，你話係咪好着數呢?!為求要部車外形夠突出，Wilson重不惜加裝大量原廠配件，包括四輪AMG18吋跑車合金軨、電鍍裝飾同魚眼鏡等裝備，一身豪邁的CityMPV造型！</p><p>低地台行車更平穩</p><p>Wilson話舊版Vito屬前輪驅動的FF車，而全新Vito則改用前置引擎後輪驅動的FR形式，操控更見順暢，前輪的轉向角度亦較大，好適合穿梭於市內的橫街窄巷。再者，新Vito用上一台2.2公升直4柴油Turbo引擎，配合埋一套至新的5前速半自動波箱，起跑加速有力，耗油方面更勝揸房車，新車重套用有四輪高效能碟煞，主動式電子ESP、ABS連BA等系統，加上低地台低重心的車架結構，行車感覺較前更加平穩！</p><p>左右趟門啱晒屋企人</p><p>柴油版Vito分有兩排五座及六座位型號，Wilson話獨立座位設計舒適度跟轎車相若外，兩排座席各備有獨立頭枕、三點式安全帶，重有上落方便的左右雙趟門設計，啱晒屋企人，後排座席可因應需要拆走，以其標準化的前車頂天窗、原廠恒溫冷氣以及高級CD音響等，重舒服過坐高級轎車㗎！</p><p>Mercedes-BenzVito115CDISpecifications</p><p>引擎：2148cc直4SOHC柴油Turbo&#13;<br> 馬力：150ps/3800rpm&#13;<br> 扭力：33.7kgm/1800-2400rpm&#13;<br> 傳動：5前速半自動波，後輪驅動&#13;<br> 尺碼：4993×1901×1902mm&#13;<br> 軸距：3200mm；車重：2165kg&#13;<br> 0-100公里：12.1秒；極速：176km/h&#13;<br> 平均耗油：8.6L/100km&#13;<br> 車輛提供：仁孚行商用車部（28957248）&#13;<br> 車價：$249,500起</p><p>Wilson's曾經擁有</p><p>除咗平治Vito，Wilson亦曾擁有過保時捷CayenneTurbo及寶馬M3Coupe，睇埋佢對呢兩部車有咩評價?!</p><p>1.保時捷CayenneTurbo　每公里$5</p><p>「部車有型又夠惡，跑上嚟跟傳統保時捷跑車無咩大分別，加上係五門掀背設計，重可以載埋一家大細，但部車用4.5公升V8Turbo引擎（馬力450匹）同恒式四輪驅動裝置，平均耗油量幾乎每公里要5蚊以上，所以得閒先會出去兜兜風。」</p><p>2.寶馬M3Coupe　好玩唔難揸</p><p>「呢部跑車形象好突出，相比起有番咁上下馬力輸出嘅同級對手，車價確實平咗一大截，加上SMG-II半自動波箱，好玩得嚟又唔難揸，但只係個人喜好，唔係咁適宜載同屋企人一齊用，所以已經將部車賣咗。」</p></body></html>