<html><header><meta charset="utf-8"><title>蘭西情報課：<br>居屋活躍麗晶康華苑雙冠軍</title></header><body><h1>蘭西情報課：<br>居屋活躍麗晶康華苑雙冠軍</h1><p>中原報告，今個月截至二十四號，二手居屋買賣登記，包括自由市場同第二市場，已經有五百四十八宗，估計全月達六百三十宗，比二月五百一十五宗多兩成二。&#13;<br> 中記黃良昇話，若果唔係有復活節，估計會重理想，可見二手居屋都好受歡迎。&#13;<br> 不過，總結第一季條數，預期二手居屋買賣得一千八百五十宗，比舊年第四季嘅二千一百二十五宗少近一成三。&#13;<br> 登記宗數較多嘅居屋苑，九龍灣麗晶花園以四十六宗佔第一位，蘭西記得，喺按月嘅數字，麗晶曾經輸過畀其他居屋苑。&#13;<br> 今季登記出現雙冠軍，另一個係藍田康華苑。跟住係鑽石山龍蟠苑同火炭穗禾苑，同有四十二宗登記。&#13;<br> <br> <spanclass>美記濠江豬籠入水 &#13;<br> 香港樓市好景，大家有目共睹，澳門又點呢？睇吓美記公布嘅資料就知。&#13;<br> 美記區董楊朗明話，澳門八間分行今個月營業額共四百萬，其中氹仔寶龍分行重係第一間營業額破百萬，報一百五十萬，促成五十宗買賣。第二位氹仔花城分行，都有八十萬生意。&#13;<br> 睇番香港成績，美記執董陳坤興話，住宅部至今已有超過十一間分行營業額逾二百萬，集團喺復活節前搞咗個比賽，月底前按促成嘅交易計，達到規定分數，就可以有三千蚊獎金，估唔到六日之內，已有十間分行達標。&#13;<br> 另外，利記執董廖偉強話，今個月有逾二十間分行營業額逾一百萬，比二月多近兩倍。</spanclass></p><p><spanclass>apm未開先旺 &#13;<br> 觀塘apm商場試業冇耐，新地租務部馮秀炎話，復活節每日人流十二萬，拍得住開咗十幾年嘅大埔超級城。&#13;<br> 馮秀炎每日巡場兩次，務求了解租戶與消費者意見，睇有乜地方要改善。&#13;<br> 噚日唔係假期，蘭西都喺個場入面巧遇伊人，佢好熱情向蘭西介紹個場，蘭西見佢咁投入，簡直好似自己親生BB咁。現場所見，新地除咗喺個場擺放好多大大小小復活蛋應節，搵咗好多少女扮巨型花蝴蝶同小朋友影相，好有春天feel。&#13;<br> <br> <spanclass>凱旋門水晶廳重皮 &#13;<br> 新地尖沙嘴凱旋門，講咗好耐嘅示範單位重未有得睇，噚日開放嘅Baccarat水晶單位精華預覽廳，只能夠暫時止吓渴。&#13;<br> 新地雷霆話，淨係預覽廳，費用都要三百萬，地方唔算大，計落每呎要四千蚊，開放至下月五號，買家若買十五萬水晶，就會有八五折。&#13;<br> 不過，講咗咁耐，雷霆都係嗰句，重等緊售樓紙，希望兩星期內攞到，開售首天諗住先推三十間千六呎四房，同埋十間二千三呎四房，呎價萬八至二萬五。&#13;<br> 電郵地址：nancy@appledaily.com</spanclass></spanclass></p></body></html>