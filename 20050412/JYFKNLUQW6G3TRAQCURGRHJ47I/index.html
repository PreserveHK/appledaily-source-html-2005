<html><header><meta charset="utf-8"><title>一味窩輪：太A好樣炒3509</title></header><body><h1>一味窩輪：太A好樣炒3509</h1><p>恒指由全日最低嘅13606，攀番上13659埋單，只係微跌6點，進一步顯示個市逐漸好樣，咪諗造淡揸P輪嗰瓣，要諗有乜啱睇藍籌然後買佢哋啲C輪。&#13;<br> 太AC輪3509：恒指成份股最好樣嘅係太A（019），收63.50元，進帳2%，帶動恒指升3.7，上禮拜推介過嘅C輪3509與3528，同升10%。升得最勁嘅係3773，埋單價20.4仙，彈跳37%，呢隻輪槓桿率逾30倍，爆炸力大好多，不過成交金額唔似樣，得2萬幾銀，睇中正股都難炒。&#13;<br> 搞太AC輪，始終要揀3509，9月到期，輪價33.5仙，溢價2.9%，槓桿率19倍（有效10.3倍），引伸波幅19%。想買賣更容易，則揀3528。&#13;<br> 中企C輪3716：國指收4866，跌25點。兩隻油股中石油（857）與中石化（386），同埋中鋁（2600），總共拖低國指17.2。國指再落啲，就係博反彈之時。&#13;<br> 向中企指數C輪埋手，吼位買，揀3716，6月尾夠鐘，輪價9.6仙，溢價2.6%，槓桿率25.3倍（有效13.6倍），引伸波幅20.5倍。有心理準備隻輪上落都好快，昨日國企只係跌0.5%，隻輪已經散19%。想上落冇刺激心臟咁多，則揀3725，呢隻溢價低啲，槓桿率亦係。&#13;<br> 滙價C輪：美元回落，外幣兌美元嘅C輪生猛。昨日講開嘅澳美滙價C輪3511，彈升20.2%，收23.8仙。歐元兌美元C輪4653，亦升20%。3511數據仍然好靚，若見澳元稍跌，可再趁低買入3511。&#13;<br> 章盛</p></body></html>