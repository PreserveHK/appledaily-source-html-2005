<html><header><meta charset="utf-8"><title>　　紅火蟻為害特區衰足七年 - 李八方</title></header><body><h1>　　紅火蟻為害特區衰足七年 - 李八方</h1><p>年關在即，花農嗌救命，因為據傳廣東省出現紅火蟻，不但咬植物，重會用刺螫人，輕則紅腫，重則死亡！&#13;<br> 咁廣東省省長黃華華，經過當地農民反映疫情，為落實以人為本胡溫新政，於是決定對紅火蟻加以進行嚴打！咁由於嚴打需時，啲紅火蟻老實講又蝦人捉，於是就或者會搞到今年農曆新年，啲桃花四季桔呀咁，供應短缺嘞！&#13;<br> 講到紅火蟻為患，特區都深受其害！三十年來，特區有一班新左，佢哋出身所謂「火紅年代」，讀殖民地大學，識兩錢唔鹹未淡嘅番文，當年見到尼克遜訪問北京，同毛伯握手，於是就跟在後面喧嘩，着人民毛裝，揸本毛語錄，擁護埋四人幫，話要「認中關社」嘞！其中好多精英，跟住就見錢眼開，做咗賓架佬喎！</p><p><spanclass>獻屎橋蛀空董班子 &#13;<br> 白蟻會蛀空一間屋，紅火蟻為患，結果搞出一鑊「赤蟲變財神」嘅浪漫喜劇㖭！今時今日，雖然有部份從商，一味掛住搵銀，但重有好多毛毒未清，有幾件混咗入廢董嘅智囊團。&#13;<br> 呢幾年，紅火蟻蛀空埋董班子，獻埋的屎橋，搞到特區經濟玩完，不但香港人深受紅火蟻之害，到頭來連廢董自己，都俾啲紅火蟻咬到周身紅腫。&#13;<br> 啲紅火蟻，雖然喺廢董嘅軀體上寄生咗七年，但見胡溫面色唔對，又加把口入嚟討伐番廢董咯喎！咁你話嘞，由共產黨自己去捉紅火蟻，你話幾惡捉呢？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>