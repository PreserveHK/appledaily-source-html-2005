<html><header><meta charset="utf-8"><title>　　湯家驊為中國民主流淚 - 李八方</title></header><body><h1>　　湯家驊為中國民主流淚 - 李八方</h1><p>上周五支聯會喺維園為趙紫陽搞咗個追悼會，四十五條關注組嘅四大天王議員都嚟齊，八方見到梁家傑夫婦同個女，以及湯家驊同太太Daisy都齊齊出現，神情哀戚。&#13;<br> 當大會叫市民黑夜中高舉手上燭光，只見湯狀同太太都強忍熱淚，向北面嘅夜空致意。八方後嚟問湯家驊點解咁傷心，佢話自己對趙紫陽唔係好認識，不過，覺得趙紫陽代表住中國民主嘅希望，佢一日未死，希望重喺度，咁佢一死，突然希望冇晒，所以悲從中來。&#13;<br> 「我放眼睇𠵱家班新領導層，睇唔到有邊個有佢嘅魄力。」嘿，湯家驊幾十歲人，又幾天真。&#13;<br> 湯狀又話，六四當年佢同太太一家人去咗英國，因為佢有單案要辦，六四前一個星期，佢朝朝五點起身睇新聞直播，六月三日早上佢一家由英返港，嗰晚成晚冇瞓聽住最新局勢，第二日一早返工，喺車內聽到天安門清場嘅新聞，佢一路揸車一路喊，佢自己都唔知點解，可能係對人性存有好大希望，一下子接受唔到咁血腥嘅收場。&#13;<br> （圖）湯家驊夫婦出席上周五悼念趙紫陽活動，神情悲痛。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>