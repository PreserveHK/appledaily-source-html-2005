<html><header><meta charset="utf-8"><title>蘭西情報課：第一城大碼多見租轉買</title></header><body><h1>蘭西情報課：第一城大碼多見租轉買</h1><p>租約到期，租客就煩，因為業主可能收番層樓，或者大幅加租，到時就大失預算，踢晒腳。沙田第一城，有個租客見業主勁加租，最後選擇轉租為買，一勞永逸。&#13;<br> 個租客原本住五座九百八十呎單位，月租萬一，但業主話，要加兩成半，到一萬三千八。佢諗過搵其他租盤，但經代理游說，話供抵過租，最後用三百六十二萬，買入第四座九百八十呎單位，每呎近三千七，高市價五巴仙。&#13;<br> 利記周德龍話，因為有裝修，造價高市價少少。以按七成、供二十五年計，月供只不過一萬一千幾，同加租前嘅租值相若。&#13;<br> 聽講，買家九八年賣出第一城五百六十呎單位後，一直租樓，因為小朋友喺區內讀書，唔想搬走，決定買番樓。&#13;<br> 周德龍話，呢類大單位，每年租約期滿時，都有部份租客諗吓轉租為買，背後原因，原來都係同小朋友近返學有關。<br> &#13;<br> <spanclass>濠江茶餐廳瀕臨絕迹 &#13;<br> 澳門樓市近年急速升溫，樓價短時間內大幅攀升，情況同十幾年前香港一樣。聽講，過去一啲喺橫街窄巷，冇人問津嘅舖位，都變成搶手貨，投資者畀到嘅價錢，係個業主做十幾二十年生意都未必賺到咁多，部份業主更選擇執咗間舖，收錢為上。&#13;<br> 美記澳門分行經理曾樹榮話，最近錄得三宗業主結業賣舖，咁啱都係做茶餐廳。好似高士德大馬路茶餐廳，千五呎，以逾千八萬易手。間嘢做咗十幾年，當年買入價係六十萬，勁賺三十倍，即近千八萬。&#13;<br> 另外，板樟堂內街兩間做咗十幾年嘅茶餐廳，同樣因為有投資者高價收購，業主結業套現，其中一間九百幾呎，作價四百八十萬，另一間千一呎，賣六百八十萬。板樟堂喺議事亭前地，遊客雲集嘅旺區附近。&#13;<br> 呢幾間茶餐廳，老闆相信發夢都估唔到，自己間舖原來咁值錢，賣咗之後夠晒退休有餘。</spanclass></p><p><spanclass>九龍塘老人院買少見少 &#13;<br> 九龍塘屋地成交頻密，單係施他佛道，近月就賣咗三間，最新係三號，四千萬成交，呎價逾萬二。&#13;<br> 美記話，間屋係戰前樓，原本改咗做老人院，交吉出售，業主十六年前九百萬買入，約賺三倍半。&#13;<br> 間屋雖舊，兼做過老人院，銀行照做按。&#13;<br> 舊年九月，行遠幾步嘅施他佛道十三號，同樣係老人院，差唔多大，賣三千五萬。&#13;<br> 不過，比起再遠啲嘅十九號正式住宅，舊年十月以逾四千二萬成交，老人院就確係抵買啲。<br> &#13;<br> <spanclass>代理宴老記照顧周到 &#13;<br> 呢兩個禮拜，兩大代理集團共四行，先後舉行周年晚宴，趁機同友好聯誼一番，傳媒係獲邀對象之一，但記者因為工作關係，好難一早到，各報截稿時間又唔同，去得到已經係中段或尾聲。&#13;<br> 蘭西聽利記何紹章講，為咗唔想記者畀面嚟到，冇嘢食，或者只係得番啲凍晒嘅食物，佢哋同會展講掂數，特別安排自助餐畀傳媒。&#13;<br> 咁樣，無論記者幾時嚟到，都唔怕冇嘢食。聽講，中記今個禮拜三嘅周年晚宴都會咁做。</spanclass></spanclass></p><p><spanclass>港置地鐵籌集善款 &#13;<br> 南亞海嘯引發嘅災難，過咗近一個月，但港人捐助熱情未減。&#13;<br> 港置取消周年晚宴原定嘅抽獎，上周將十一萬獎金獎品捐出。另內部籌款所得十萬四千，日前交畀香港紅十字會。為鼓勵員工捐款而設嘅「善心大獎」，結果由執董李志成，同助董楊彩鳳獲獎，兩人各捐五千。&#13;<br> 講開做善事，地鐵九龍灣德福廣場同青衣城商場，連續第四年，為公益金籌款，今年以「公益慈善遊樂園」做裝飾同節目主題。兩個場都設「公益慈善大笪地」，有風車轉大運外，重有小食同懷舊食物賣，好似叮叮糖、龍鬚糖等。&#13;<br> 電郵地址：<ahref>nancy@appledaily.com &#13;<br> </ahref></spanclass></p></body></html>