<html><header><meta charset="utf-8"><title>東京住酒店唔使$300有襪送</title></header><body><h1>東京住酒店唔使$300有襪送</h1><p>講好、唔講好、講好、唔講好……都係講啦！我喺東京新宿發現咗間平酒店呀！單人房（連稅）7,140日圓，張3、4呎大床兩個人都夠瞓，加多1,100日圓便可二人入住（平均每人港幣$300都唔使）；雙人房（2張床）都只係9,240日圓，除了有2個飯糰、麪豉湯、任添咖啡或茶做早餐外，重有禮物送，毛巾或男女裝襪任揀，又有浴鹽、擦背海綿、洗面奶等附送。<br>這間東橫Inn連鎖飯店，最近在日本非常流行，在全國已開了百多間，以商務客人為主，所以大堂還設免費上網服務、打印機、免費電話（全日本），打返香港都係3分鐘100日圓，但企喺大堂煲粥小心腳仔軟。不過，新宿這間ToyokoInn位於歌舞伎町內，玩到夜麻麻返去，有時都會有啲醉酒漢行喺你身邊，唔怕喎，照行囉！怕就怕家講咗出嚟，以後更加難Book啫！<br><br>記者：鄒家鳳</p><p>東橫Inn（新宿歌舞伎町）&#13;<br> 交通：JR新宿站東口徒步12分鐘，或地鐵大江戶線東新宿站A1出口徒步5分鐘　&#13;<br> 網址：toyoko-inn.com</p></body></html>