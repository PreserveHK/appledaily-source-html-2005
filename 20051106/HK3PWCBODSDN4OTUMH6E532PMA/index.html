<html><header><meta charset="utf-8"><title>精明消費：枱波月曆365日任你篤</title></header><body><h1>精明消費：枱波月曆365日任你篤</h1><p>重記得星爺喺《國產凌凌漆》入面，手提電話原來係鬚刨，而皮鞋呢，又竟然係風筒嚟，超爆笑，真係估佢唔到。你無睇錯，小記今日介紹嘅雖然似波枱、保齡，但全部係月曆！11月喇，係時候買個月曆，好計劃新一年！&#13;<br>&#13;<br>記者：鄺天樂　&#13;<br>攝影：林栢鈞&#13;<br>Model：Amy@Salvodar</p><p>估佢唔到類&#13;<br>&#13;<br>枱波月曆</p><p>一望落去重以為係桌球玩具，再望真，重乜個枱面咁花、咁多數字？原來設計將個年曆印落張枱度，波枱、波棍、波仔統統落齊，好玩得來又實用，做嘢做到悶有得玩吓都咪話唔盞。&#13;<br> 售價：$250（a）</p><p>保齡球月曆</p><p>唔鍾意玩桌球，唔知保齡啱唔啱你口味呢？呢個保齡球年曆，座枱、掛牆都得。同篤波年曆一樣，波、樽有齊，得閒用手指彈吓解悶一流啦。&#13;<br> 售價：$200（a）</p><p>掛牆類&#13;<br>&#13;<br>四季節日Feel掛牆曆</p><p>由細到大屋企個掛牆曆都係大大個紅底金面嘅「福」字，新年就應節，平時真係Out到爆！呢個立體年曆就唔同喇，六個主題，新年睇煙花，夏天跳草裙舞，聖誕重會落雪睇聖誕樹，一定啱Feel又應節。&#13;<br> 售價：$120（a）</p><p>百變木頭公仔</p><p>返工返學都已經悶到暈，如果一年365日冇驚喜，真係唔悶死先奇。呢款立體木頭公仔年曆，每兩個月變身一次，做馬騮又做熊仔，一個樣做乜動物都似，真係估佢唔到。&#13;<br> 售價：$98（a）</p><p>肥豬Maria</p><p>着住泳衣帶埋水泡嘅肥豬Marie年曆，Marie得意又Sexy，背脊重有磁石，任你貼佢係邊都得。中間塊鏡除咗可以照鏡外，重可以當相架用，一舉兩得。&#13;<br> 售價：$120（a）</p><p>繼續迪士尼</p><p>今年可謂迪士尼年，搞到香港鋪天蓋地都係迪士尼公仔，年曆又點會少左佢。集齊超人特工隊、深海奇兵、怪獸公司等迪士尼大受歡迎的卡通人物年曆，當佢係Poster做裝飾都好吖！</p><p>掛牆任你袋</p><p>設計簡單如Wallpocket的年曆，可以任你放不同東西入去，Postcard、相片，甚至CD都得，特別日子重可以Design張靚卡放入去，自創一格。&#13;<br> 售價：$118（c）</p><p>座枱類&#13;<br>&#13;<br>米妮電話座年曆</p><p>如果俾你日日見到三眼仔、富貴貓同米奇米妮，或者日子都會過得特別開心。今年公仔版年曆有超Cute細細個，又有大Size可放雜物的米奇米妮，重有米妮電話座，睇吓重有邊個話公仔年曆唔實用。</p><p>的骰月曆</p><p>的骰又可愛的動物座枱月曆，細過女仔嘅掌心，必定係少女、OL至愛。兩款選擇，一款眼仔睩睩，另一款木製狗仔及大象兩母子孖住上。兩款都咁Cute，係咪好難揀呢？</p><p>另類款式</p><p>襟章月曆你見過未？迪士尼就出咗兩款襟章月曆，一款係WinnieThePooh&amp;Friends，另一款就有齊Toy'sStory等受歡迎卡通人物，十二個月任你掛邊個都得。&#13;<br> 售價：各$78/套（a）</p><p>豬仔KAOKAOPANDA雖然名不經傳，一樣咁Cute。細細個唔阻地方，背面重有磁石，你想貼佢係邊都咁方便。&#13;<br> 售價：各$28（a）</p><p>售賣點：</p><p>（a）city'super（23758222）尖沙嘴海港城3樓&#13;<br> （b）VIVI（21368178）旺角潮流特區1樓122號舖&#13;<br> （c）Francfranc（34273366）銅鑼灣恆隆中心2樓&#13;<br> （d）ViViJapan102（31136084）旺角新之城1樓102號舖</p></body></html>