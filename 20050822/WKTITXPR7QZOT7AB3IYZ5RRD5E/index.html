<html><header><meta charset="utf-8"><title>BenQPPC手機處女作P50變身AV遙控</title></header><body><h1>BenQPPC手機處女作P50變身AV遙控</h1><p>睇見黑魂機身及QWERTY鍵盤，大家咪以為佢係一部Blackberry！望真啲，呢部機原來係BenQ旗下PPCPhone處女作──P50！雖然，2.83吋大芒、手寫輸入、Keyboard等商務功能瓣瓣有齊；但與此同時，P50亦玩親民，內置Wi-Fi及「行動遙控」裝置，畀你一邊寬頻上網，一邊玩盡全屋AV產品！現正於台灣發售嘅P50，更提供電子地圖、英漢雙向及日漢字典試用版，據聞香港正式推出嗰陣，重有更多唔同軟件試玩！&#13;<br>記者：陳國輝&#13;<br>攝影：伍慶泉&#13;<br>ImageGirl：Cat</p><p>早前已有韓國手機及Smartphone支援紅外線遙控操作，但因為前者對應嘅AV產品、牌子唔多；後者又需要額外下載程式先玩到，所以一直Hit唔起。BenQP50內置「行動遙控」，基本上可連接8種AV產品，提供歐、美、日等大牌畀你揀，幾乎可接通全屋AV產品！同時，P50外形甚似遙控裝置，機頂配備紅外線傳輸埠，操作介面亦採用Touch-Screen方式，一指玩晒，夠簡單！</p><p>內置Wi-Fi上網快</p><p>自從《Skype》喺Dopod828出現，「網絡電話」瞬即成為熱門話題！P50係第二款內置該軟件嘅手機，佢比828更強，係本身已內建Wi-Fi802.11b，只要到任何有無線上網嘅地方，都可以即刻撥打網絡電話，唔使帶多張Wi-Fi卡四圍走咁麻煩；寬頻上網更不成問題，機背有一支Stylus，方便瀏覽網頁；同時QWERTY鍵盤更令你可快捷輸入網址，形同帶一部Notebook出街！</p><p>睇片似流動影院</p><p>P50配備130萬像素鏡頭，還加入BenQ自家相片變形工具，能夠將照片任何部份旋轉或扭曲，用嚟整蠱朋友都唔錯；至於其他PPCPhone所具備嘅裁剪相片、填色或者寫字功能，皆同時兼備；編輯完成後，照片可經藍芽或紅外線等傳輸埠，Send去另一部手機，與別人共享。睇片方面，支援AVI、WMV、MPEG4及3GP格式，配搭一個2.83吋無敵大芒，變相稱之為一部流動影院都當之無愧！</p><p>Profile</p><p>處理器：IntelPXA272416MHz&#13;<br> 系統：WindowsMobile2003SE&#13;<br> 制式：GSM850/900/1800/1900&#13;<br> 體積：122×60×20mm&#13;<br> 重量：170g&#13;<br> 屏幕：26萬色Touch-Screen&#13;<br> 通話時間：240分鐘&#13;<br> 備用時間：120小時&#13;<br> 主要功能：130萬像素鏡頭、內置WLAN、QWERTY鍵盤、SDIO卡槽、行動遙控、《Skype》、瀏覽及編輯Word/Excel、藍芽、紅外線&#13;<br> 推出日期：05年第四季&#13;<br> 售價：待定</p><p>同場加映&#13;<br>&#13;<br>BenQ新機大晒冷</p><p>除咗P50，BenQ今年內重有勁多電腦及手機產品推出，而且各有賣相及特點。</p><p>S80殺入3G</p><p>外形與2.5G版嘅S700貫徹如一，輕巧摺叠式外形，特別加入10萬像素鏡頭玩3G視像通話，至於其他功能，例如130萬像素鏡頭、支援miniSD卡等均屬一般。&#13;<br> 推出日期及售價：待定</p><p>FP785潮扮LV手袋</p><p>正方形嘅幕屏相當沉悶，FP785打破悶局，將LCD設計成手袋式樣，支架其實係一個手挽位，垂直倒轉後，可以掛喺牆上使用，矜貴嘅Design勁似LV袋。&#13;<br> 售價：$3,990</p><p>JoybookS35W白色誘惑</p><p>近期間間大廠都玩DesktopReplacement，BenQ反其道推出13吋寬屏幕Notebook，採用珍珠白色設計勁誘惑，加上內建SRS環繞音效處理晶片，有好高音樂享受。&#13;<br> 售價：$13,480</p><p>FP72V智能感光</p><p>闊度為17吋，外形甚像「機械腳」嘅支架，可輕易調校高低；最巴閉嘅係內置智能感光技術，喺唔同光度環境下，屏幕會調校最適中嘅光度嚟保護眼睛。&#13;<br> 推出日期及售價：待定</p></body></html>