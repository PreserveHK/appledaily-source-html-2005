<html><header><meta charset="utf-8"><title>精明消費：鬧鐘當鏡用掂一掂顯示時間</title></header><body><h1>精明消費：鬧鐘當鏡用掂一掂顯示時間</h1><p>貪睡一向是人的天性，要朝早可以準時起身返工返學，無番個鬧鐘又點得，而巿面上推出的鬧鐘款式眾多，揀番個啱自己style的擺喺屋企，既實用又可以當裝飾，而新產品除咗玩design之外，重玩hi-tech，有埋天氣預報不特止，重要係鏡面設計，啱晒愛靚的女士。&#13;<br>記者：曾靜茵　&#13;<br>攝影：伍慶泉、林栢鈞　&#13;<br>Imagegirl：阿va</p><p>鏡面顯示夠hi-tech</p><p>看似是一塊普通的鏡子，睇真啲點解鏡面會有數字嘅?原來呢個係新推出的MR238H鏡面顯示預報站，除了備有時間顯示外，還具備雙響鬧功能，可分別設定兩個不同的響鬧時間，另外亦可長時間顯示天氣資料，瞓醒唔使望出窗都可知天氣狀況，咁就可以更有利計劃一天的活動同衣着。售價：$2,178（b）</p><p>多功能鬧鐘&#13;<br>&#13;<br>備有多個世界時間</p><p>收音機型鬧鐘，可預設30個電台頻道，另備有34個城巿的世界時間，加上備有保護套，帶去旅行或公幹都咁方便。售價：$338（a）</p><p>時間投射喺天花板</p><p>有齊液晶體顯示及投射兩種時間顯示。頂部的投射燈可調校角度及對焦，方便睜開眼望上天花板就望到時間，更內置收音機功能。原價：$698　特價：$598（d）</p><p>鬧鐘電筒二合一</p><p>唔好睇呢款直立式鬧鐘設計咁單調，其實佢可以變成一支電筒，半夜起身或者停電都無有怕。售價：$80（c）</p><p>4種聲響燈型鬧鐘</p><p>外表似足一盞枱燈，但內裏功能多多，除兼附鬧鐘功能外，還有投射式的時間顯示，4種不同的大自然聲響，而燈身還會發出不同的顏色，有助入眠。售價：$338（c）</p><p>將私人口信變響鬧</p><p>四四方方的鬧鐘，備有特大的液晶體顯示，可錄私人口信創作個人的響鬧信號，備有聲量調校。售價：$119.9（e）</p><p>可自錄響鬧聲</p><p>紫色的液晶體顯示鬧鐘，備有錄音的功能，可自己錄製聲音作響鬧，天天不同都得。原價：$388&#13;<br> 特價：$328（d）</p><p>小朋友之選&#13;<br>&#13;<br>火車響聲叫醒你</p><p>近日大熱的米奇鬧鐘，火車頭設計造型，響鬧時會擺動身體，還以日語加上火車頭響聲叫醒你。原價：$398特價：$338（d）</p><p>另有demo功能</p><p>米奇美妮加上唐老鴨的鬧鐘，響鬧時會發出音樂，而水車亦同時轉動，另備有示範功能，只要按下demo的掣亦會響起音樂。售價：$138（a）</p><p>10種球賽聲作響鬧</p><p>籃球架形的鬧鐘，時間顯示模仿計分牌的設計，加上備有10種不同的球賽聲音來作響鬧，NBA迷必買之選。原價：$498特價：$438（d）</p><p>男孩之選幪面超人</p><p>日本熱賣的幪面超人鬧鐘，以日語來作響鬧，加上以液晶體顯示，一分一秒亦一目了然。原價：$438&#13;<br> 特價：$368（d）</p><p>迷你版家電變身&#13;<br>&#13;<br>又唱又跳閃埋手機來電</p><p>焗爐形鬧鐘夠晒盞鬼，備有音樂響鬧兼有震動功能，一邊跳住舞嚟叫你起身，另外若將手機放近鬧鐘，當有來電時亦會有閃燈提示。售價：$88（a）</p><p>紅色火辣雪櫃</p><p>雪櫃形鬧鐘，功能按鈕藏於櫃內，打開門後便可調校，除收音機功能，亦備有每小時報時裝置，紅色火辣造型夠晒sharp。售價：$88（c）</p><p>邊攪邊響</p><p>攪拌機形鬧鐘，液晶體顯示加上音樂響鬧。響鬧時，內存的發泡膠粒被攪動。記住待停頓後才打開頂蓋，避免發泡膠飛出。售價：$108（c）</p><p>淺睡時響鬧</p><p>人的睡眠分三種狀態，包括淺睡、熟睡和完全入夢，大約每90分鐘便會循環一次。若在淺睡的狀態時起床，會讓人精神飽滿。據《新科學家》雜誌報道，在美國羅得島布朗大學的一班學生發明了這個「睡得醒目」（SleepSmart）的鬧鐘，只會選擇在人淺睡時才響鬧，讓人起床時精神奕奕。</p><p>同鬧鐘玩捉迷藏</p><p>會識行識走的聰明鬧鐘Clocky，專門針對貪睡的人而設，就算你「啪」停響鬧，Clocky不會就此罷休，仍會自己躲起來繼續響鬧，務求要你起床四處找而去弄醒你。據《新科學家》雜誌報道，Clocky是由美國麻省理工學院媒體實驗室科學家研製。&#13;<br> &#13;<br> </p><p>售賣點：&#13;<br> （a）	西田百貨26941111沙田新城市廣場3期2樓&#13;<br> （b）	Oregon顧客服務熱線：23031889&#13;<br> （c）	city'super25062888銅鑼灣時代廣場B1地庫&#13;<br> （d）	JCshop31022783銅鑼灣時代廣場833號舖&#13;<br> （e）	IKEA31911188九龍灣德福廣場第二期3樓</p></body></html>