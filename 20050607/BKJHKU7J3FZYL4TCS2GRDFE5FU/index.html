<html><header><meta charset="utf-8"><title>大學校友雜誌 - 左丁山</title></header><body><h1>大學校友雜誌 - 左丁山</h1><p>食午飯時分，碰到賓架Ｇ，此君係年輕一代，入行不過十年，已成為獨當一面嘅衍生工具專家，講窩輪十份熟練，食正今日時興炒窩輪條水。香港之窩輪交易，增長迅速，每日成交額佔咗港交所總交易額二至三成，香港係世界最大嘅窩輪交易地方，你話投資也好，投機也好，香港啲基金、大戶與散戶嘅專業及冒險精神，全世界大大有名。</p><p>問賓架Ｇ：「你係唔係讀經濟、會計、財務出身㗎？」賓架Ｇ話：「完全唔係。我喺香港大學讀工業工程（IndustrialEngineering），完全同衍生工具無關。不過以前學習嘅系統性思考、程序鋪排與數學，現在大派用場。讀邊科，有乜關係吖。」咁啱嘅，當日左丁山喺上午碰到一位基金推廣專家，係年輕女士，又係十幾年前在港大主修工業工程。問賓架Ｇ識唔識得呢位校友，賓架Ｇ話：「畢業之後，同大學冇晒聯繫，點會識得啲高班師姐吖。話時話，我細佬喺中大畢業，佢每季都收到中大校友雜誌，睇得好過癮，我有時都攞嚟睇吓㗎，港大從來冇寄校友雜誌畀我睇！」&#13;<br> 港大有冇校友雜誌，左丁山唔知，只知浸大都有出。校友雜誌，左丁山都算睇得多，唔知點解，曾收過南加州大學、耶魯大學、倫敦SOAS等名校嘅校友雜誌，USC嗰本做得最好，相片又靚，一睇就知道係有錢肯落本嘅製作，證明間學校有水有心機。SOAS嗰本簡單樸素低成本，而事實上SOAS好窮，可能冇乜資金搞好本校友雜誌。大學出版呢類刊物，目的好明顯啫，就係與畢業生維持聯繫，動之以情，希望校友肯每年自動捐款。如果有校友發咗大達，捐番一億美元畀大學，乜都返晒嚟啦。南加州大學收到咁多捐款，你估係偶然嘅咩。</p></body></html>