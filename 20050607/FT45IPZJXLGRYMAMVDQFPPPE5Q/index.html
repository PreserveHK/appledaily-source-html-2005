<html><header><meta charset="utf-8"><title>　　探險家為環保籌錢環繞地球 - 李八方</title></header><body><h1>　　探險家為環保籌錢環繞地球 - 李八方</h1><p>六年前曾經駕駛熱氣球環繞地球嘅瑞士籍探險家Dr.BertrandPiccard（圖），噚日話會再接再厲，計劃五年之後再揸絕無污染嘅太陽能飛機，再次環繞地球一周，宣揚環保。Piccard話，整個計劃要成七千萬美金，即五億四千萬港紙，𠵱家籌到嘅錢仍差一大截，佢希望港人可慷慨解囊，幫補多少。&#13;<br> Dr.Piccard應港大工程學院邀請來港訪問兩日。佢同八方講，人類太倚賴石油同煤發電，遲早啲石油同煤會搶貴晒同用盡，到時只能一係揀食飯，一係開冷氣，所以佢構思揸太陽能飛機環繞地球一周，喚醒人類對能源危機嘅關注。&#13;<br> 其實，香港首富李超人咁鍾意捐錢幫人，不如捐啲畀Dr.Piccard，話唔定佢會將架太陽能飛機命名為「李嘉誠太陽能飛機」，咁做又唔會好似香港大學醫學院命名風波咁，有人反對啦。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>