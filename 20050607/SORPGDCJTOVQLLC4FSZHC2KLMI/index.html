<html><header><meta charset="utf-8"><title>　　反曾勢力降服埋位伸手攞著數 - 李八方</title></header><body><h1>　　反曾勢力降服埋位伸手攞著數 - 李八方</h1><p>爵士登基，各路親中反曾勢力，在中方無形之手操控之下，悲憤情緒逐步穩定，並開始有秩序埋位，接受既定事實，諗吓不如伸手，攞到乜嘢着數！</p><p>民建聯壟斷夥伴關係</p><p>民建聯主席馬力終於開出天價：話民建聯要與曾蔭權政權（簡稱「曾政權」）建立「夥伴關係」，要親自制訂政策，唔係好似以前廢董時代，有咗政策，先至叫民建聯抬轎打鑼支持！&#13;<br> 即是曾政權由中央所要求嘅「強政勵治」嘅強勢行政主導，一夜之間轉化為一個有政黨參與嘅「管治者同盟」，民建聯加入行政決策，即是預佢做埋一份政府！&#13;<br> 好唔好？梗係好！不過民建聯又何德何能，有資格壟斷晒呢一隻「夥伴關係」，監曾政權淨係娶佢一個，實現「一夫一妻共管聯盟」？立法會咁多勢力，畀得民建聯做「夥伴」，有冇預自由黨？民建聯同自由黨擒得上床，芙蓉帳暖，咁全港直選票數最高嘅泛民主派，又點可以冇份？&#13;<br> 「管治者同盟」有得民建聯，又點可以冇泛民主派？治港「人才」，唔限於小矮人埋堆嘅政黨，好多單打獨鬥嘅，例如詹培忠、大班等，單拖企喺處，都咁高咁大，重有長毛，假假哋代表咗青年知識分子大學生嘅新進才華吖。&#13;<br> 若然通通冇，淨係得民建聯與曾政權雙雙大紅燈籠，何來「同盟」？若然位位有份，雨露均霑，邊個做大，邊個做細，你估曾政權有冇咁好命，好似韋小寶咁，娶七個老婆，個個都咁和諧擺得平？</p><p>要做螺絲唔係做機器</p><p>搞政治，唔係寫緊小說，人哋歐盟咁成熟、咁高大、咁文明，想搞一部憲法，法國荷蘭一聲唔撈，都唔湯唔水！「管治者同盟」同廢董嘅「執政聯盟」相比，除咗掃清班局長，有乜分別？定係擺多幾張櫈、多幾雙筷，「同盟」閂埋門，食自助餐，個個爭住搶最貴嘅生蠔，初則口角，繼而碗碟齊飛，而啲局長趕晒出去，踎喺處各自食飯盒，條氣又唔順，跟住又鼓譟埋一份？&#13;<br> 講番轉頭，若然「大同盟」又有泛民主派，咁又同普選有乜分別？大陸佬肯唔肯？民建聯嘅天職係無條件服從中央，學習雷鋒，毫不利己，專門利人，要支持曾政權強政勵治，做一口螺絲釘，唔係要你做埋副機器，伸手要呢樣嗰樣，咪講就天下無敵，叫你擔抬行李，護送唐「曾」上西天，做隻馬嘅，就路遙不自量力喎！&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>