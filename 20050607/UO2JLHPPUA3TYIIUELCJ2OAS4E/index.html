<html><header><meta charset="utf-8"><title>　　羅范椒芬隨時突擊訪校 - 李八方</title></header><body><h1>　　羅范椒芬隨時突擊訪校 - 李八方</h1><p>各位校長請注意，教統局常秘「飯焦」羅范椒芬隨時會失驚無神嚟你間學校。話說噚晚一名自稱陳太嘅小學教師，打電話去港台節目《自由風自由PHONE》去同羅太訴苦，又踢爆校長喺學生公開評核試上叫教師做手腳，令學生成績好啲，學校先可有較大抗殺校能力。&#13;<br> 羅太對有學校竄改學生成績好在意，猛咁叫陳太留低聯絡資料，話想同佢再傾吓，希望去佢間學校「查案」。羅太話，下學年開始會多啲到學校巡視，重想事先不張揚，出其不意去，但佢承認咁會俾人話冇禮貌。&#13;<br> 本來有官員去學校聽民意係好事，不過陳太叫飯焦都係咪去。陳太唔係怕學校俾佢查，而係怕為咗迎接飯焦，要老師朝七晚十一準備幾個月，令佢哋更加多嘢做。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>