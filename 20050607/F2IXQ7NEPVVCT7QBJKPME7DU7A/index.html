<html><header><meta charset="utf-8"><title>數碼影音：<br>PENTAX打孖新DC大芒Big爆機</title></header><body><h1>數碼影音：<br>PENTAX打孖新DC大芒Big爆機</h1><p>世事無絕對，上星期先試完KONICAMINOLTA部X60，讚佢有幾咁細部，估唔到今個星期對手PENTAX立即打孖推出2部大芒細機：OptioS5z同S55，同樣用上2.5吋芒，完全啱晒潮人口味嘅迷你機身，前者機身更係比卡片還小，型仔功能強，而後者就保留咗使用AA電芯，電源補充唔使憂，兩機皆延續同系列紮實優質特點，保證唔怕入錯貨。&#13;<br>&#13;<br>記者：許福合　&#13;<br>攝影：陳陶鈞&#13;<br>ImageGirl：Carman&#13;<br>捷成洋行（29262987）</p><p>PENTAX作為傳統相機大廠之一，推出相機質素一向有一定保證，唔會交「行」貨，而且近排幾部細機論外形設計都唔錯，最得筆者歡心係使用全金屬機身，少咗拎住部玩具機嘅感覺，多一份真正攝影嘅Feeling！</p><p>11萬像素靚LCD</p><p>正所謂一山還有一山高，今次就要講句一機還有一機細，X60就話用八達通Size，今次部PENTAXS5z就更誇張，連八達通都嫌大，要拎張車牌出嚟先可以同佢鬥細，比卡片機都還要小一個碼，女士使用更係啱晒手形！&#13;<br> 當反轉機身，就可以見到一個超迫機背，皆因用上一個2.5吋芒後，機背一個小小位置只能容納有限數按掣，當揸機影相手指遮住按鍵時，個2.5"LCD「Big爆」感覺更強烈！最值得一讚係個芒大得嚟，顯示質素亦有番同級水準，達11萬像素，少雜紋、畫面清晰，淨係個芒已經值回票價，加上相機賣點之一嘅金屬機身，實實淨淨，據代理表示，新機機背選用咗防滑物料設計，即使用家影到一手汗，都唔怕滑手，夠晒細心！</p><p>SMC滑動靚鏡</p><p>S5z使用咗鋁合金機身，細小之餘，更係非常薄身，只有21.5mm，亦由於機身頗薄，變焦鏡頭就要使用3段式伸縮鏡，出奇嘅係速度都唔錯，一開機就好似火箭咁彈出嚟，都算夠爽快，能夠以3倍光學變焦拍攝，唔夠喉就重可以用埋4倍數碼變焦，總共可以去到12倍，都算夠用，而鏡頭當然用番PENTAX自家嘅SMC鏡頭，呢款鏡頭就連其他相機廠都有使用，可見質素極受重視，今次用番落自己機當然會有更好發揮。&#13;<br> 此機用起上嚟，第一個感覺就係超易上手，事關用家可以透過內置圖像介面選擇場景，又可以立即做剪裁等功能，認住公仔就可以搵到想要嘅功能，簡單直接！此機拍片以DC來講都算強勁，不限時拍攝每秒30格MPEG4影片，之後重可以玩埋擷取定鏡、刪剪合併等，勁多嘢玩！</p><p>OptioS55廉價加大版</p><p>另一部OptioS55雖然定位較低，不過其實基本規格同S5z所差無幾，好似同樣係500萬像素級別，提供3倍光學變焦，不過數碼變焦就較小，只有2.6倍，機身相比之下會大些少（89×58.5×27.5mm），不過就同樣擁有一個2.5吋大芒，加埋使用最易更換嘅AA電芯，相信都可滿足唔少人嘅要求！&#13;<br> 另外，此機還備有12種場景模式，從人像、風景、夜景到花卉都有，又可以替相片搞搞新意思，大玩2合1相片、全景相等。S55論價錢好實惠，一部大芒機、功能齊全，都只要$2,690，係近排「平玩」好選擇。&#13;<br> &#13;<br> 規格：500萬像素CCD、3倍光學+2.6倍數碼變焦、SD卡（內置11MB）、2.5吋芒</p><p>相片測試</p><p>相片於室內拍攝，白平衡選擇出奇地準確，隨隨便便就咁影都有唔錯水準，顏色亦頗為傳真。</p><p>Profile</p><p>感光元件：500萬像素CCD&#13;<br> 變焦：3倍光學、4倍數碼&#13;<br> 記憶卡：SD（內置9.3MB）&#13;<br> LCD：2.5吋&#13;<br> ISO：80/100/200/400&#13;<br> 電源：專用鋰電池&#13;<br> 體積：83×55×21.5mm&#13;<br> 重量：105g&#13;<br> &#13;<br> 捷成洋行（29262987）</p></body></html>