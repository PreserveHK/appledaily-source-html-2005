<html><header><meta charset="utf-8"><title>董先生大江東去 - 左丁山</title></header><body><h1>董先生大江東去 - 左丁山</h1><p>金董建平女士見記者講名畫，記者對畫冇乜興趣，追問佢對阿哥辭職嘅睇法，董女士甚為感慨，只係講王無邪之水墨畫《大江東去》，當然有其含義，記者話董女士說來甚有感觸云云。&#13;<br>蘇軾詞《念奴嬌》赤壁懷古，我哋在中學讀過：「大江東去，浪淘盡，千古風流人物。故壘西邊，人道是，三國周郎赤壁。亂石崩雲，驚濤裂岸，捲起千堆雪。江山如畫，一時多少豪傑。遙想公瑾當年，小喬初嫁了，雄姿英發。羽扇綸巾，談笑間，檣櫓灰飛煙滅。故國神遊，多情應笑我，早生華髮。人間如夢，一尊還酹江月。」</p><p>我哋係外人，冇董女士嘅兄妹情懷，想像唔到董特首係「風流人物」，可與諸葛、公瑾相比。數風流人物，未輪到董生啩？毛澤東之《沁園春．雪》云：「惜秦皇漢武，略輸文采，唐宗宋祖，稍遜風騷。一代天驕，成吉思汗，只識彎弓射大雕。俱往矣，數風流人物，還看今朝。」毛澤東自信叻過秦皇漢武唐宗宋祖及成吉思汗，歷代風流人物，最威係佢。董先生治港七年多，有乜嘢可與上述人物相比呢？&#13;<br> 盛傳董先生辭職之時，滿天烏雲，春雨潺潺，正是天寒地凍。於是想起辛棄疾《摸魚兒》：「更能消、幾番風雨。匆匆春又歸去。惜春長恨花開早，何況落紅無數……」此語滿是怨意，最尾兩句：「斜陽正在，煙柳斷腸處」，夠晒悲情。聞說「香島小築」的園景海景絕佳，董先生不如就此退隱，不理世事，放開懷抱，享受生活，讀吓蘇軾《八聲甘州．寄參寥子》：「有情風、萬里卷潮來，無情送潮歸。問錢塘江上，西興浦口，幾度斜暉？不用思量今古，俯仰昔人非。誰似東坡老，白首忘機？」</p></body></html>