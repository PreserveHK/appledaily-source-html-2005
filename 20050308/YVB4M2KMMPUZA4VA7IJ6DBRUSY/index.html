<html><header><meta charset="utf-8"><title>　　不叫蔭權叫「實權」 - 李八方</title></header><body><h1>　　不叫蔭權叫「實權」 - 李八方</h1><p>董伯玩完，煲呔吹住口哨咁上位，點知突然由「國務委員」唐家璇率先官式宣布，下一任特首，只不過做兩年，人大護法許崇德，即時附和！&#13;<br> 連日喺北京兩會期間密切活動嘅港區人大政協反曾聯盟，篤背脊大有斬獲！&#13;<br> 據權威人士話，港區人大政協有一干勢力，誓阻煲呔上位，不惜在開會期間，走去搵江太祖方面力陳利害，終於成功將煲呔任期，由《基本法》所規定嘅五年，一咳就咳為兩年！&#13;<br> 本來，壽爺嚴格控制劇本進度，直到今時今日，咪忘記廢董尚未正式遞信，亦未做到政協副主席！按照壽爺劇本進展，應該到十三號，廢董正式上神枱，跟住再宣布廢董辭職。由人大或其他執法機關宣布，係五年定兩年半！冇理由由唐家璇截胡打尖，搶先宣布！&#13;<br> 唐某係江太祖心腹，呢一樣全國皆知！自從前年沙士，佢做咗運輸大隊長，押送抗沙士物資來深圳，親自由阿董來深圳跪領，以體現江太祖撐董隆恩之後，有好耐好耐，呢位超級唐唐，都一直冇蒲過頭LU！&#13;<br> 好多人話，江太祖兩會冇現過身，係咪已經……嘿，估唔到我哋江太祖，好似部鬼子佬傳記所講，佢若然要發揮影響力，係毋須上台訓話嘅，只要攞起個電話就得嘞！</p><p><spanclass>揸掃把變揸五指金耙 &#13;<br> 煲呔得番兩年，個局就好好睇！佢將會有冇實權？現時話到明，阿董嘅人肉地雷陣三司十一局原班人馬，基本上要照單啃晒。&#13;<br> 跟住最關鍵，就係廢董身邊嘅心腹，有「董班子汪東興」之稱嘅人物（不屬三司十一局編制，若果煲呔有力，完全可以炒得之），係咪重留任，繼續貼身「協助」煲煲施政，而煲煲亦冇得揀，要焗住啃埋！&#13;<br> 若然呢個問題嘅答案係Yes，咁煲煲就有少少位高勢危咯喎，淨係「蔭權」，係唔夠嘅，因為蔭吓蔭吓，就會陰乾，至緊要係改過個名，叫做「曾實權」！&#13;<br> 不過，接近官場勢力人士話，煲煲雖只得兩年，但千祈咪睇低佢老哥嘅智慧，當年佢俾廢董人馬圍攻，叫佢揸掃把，佢揸吓揸吓，就喺澳門揸到壽爺嘅五指金耙！&#13;<br> 現時土共老左，將「八萬五」大罪紛紛嫁禍畀煲煲，竟然話阿董主張「廢八萬五」，煲煲同陳太力阻，可見土共係幾咁憎恨！&#13;<br> 真唔真？講番一件事，九七後抗擊大鱷，本來係曾蔭權嘅橋，親力督戰，任志剛配合，當年煲煲去搵廢董報告，廢董用咗半個鐘頭「深思熟慮」就批准，點解咁快？因為廢董不懂金融經濟，唔明煲呔講乜！&#13;<br> 但係到咗廢董競選連任，抗擊大鱷，就竟然變咗廢董「十大功績」之一嘞！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>