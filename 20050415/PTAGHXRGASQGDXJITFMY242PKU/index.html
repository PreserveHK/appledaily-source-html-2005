<html><header><meta charset="utf-8"><title>　　中國要強大唔係靠擲石 - 李八方</title></header><body><h1>　　中國要強大唔係靠擲石 - 李八方</h1><p>中日大對決，掀開戰鬥格新篇章！日本政府宣告：將會批准民間企業，前往東海，探測天然氣及石油！&#13;<br> 中國政府由唐家璇出面警告，話日本咁搞法，會令到事件嘅「性質」發生改變。&#13;<br> 唐家璇嘅言論，又好似同鄧小平生前講嘅嘢唔夾嘴型，鄧小平曾經講述中日關係原則：「擱置主權爭議，共同開發」，咁現時東海嘅領海主權，中日兩國發生爭議咯，應該點算好呢？&#13;<br> 日本人不單止食住鄧公重要指示，向中方索取東海勘探資料，落實「共同開發」政策，連歷史教科書，日本政府都建議成立一個「日中歷史委員會」，兩國共同會商，查找過去雙方咁多年一啲唔係幾愉快嘅歷史真相，費事口同鼻拗！</p><p><spanclass>中日關係　港人心情矛盾 &#13;<br> 對於中日關係，香港人真係心情矛盾，阿爺阿嫲講起當年獸兵罪行一殼眼淚，但後生仔女就沉迷日本文化，精明嘅消費者更一定首選日本貨。不過，香港人會分得好清楚，啱即係啱，錯即係錯，既唔會忘記歷史，亦唔會孭住歷史包袱做人。&#13;<br> 由新聞片睇到大陸同胞嘅反日失控場面，八方都覺得作為中國人應該要好好檢討，幾代人都叫過罷買日貨，結果日貨依然優秀過國貨；幾代人都叫過反日口號，結果㗎仔有沒有被打倒在國際政治舞台呢？&#13;<br> 中國人由清朝到現在都好似唔多明白，再多啲人上街詛咒日本軍國主義、美帝國主義，到人家的大使館門外擲石頭，並唔能夠振興民族精神，反而被國際社會恥笑。要中華民族能自立於世界民族之林，請胡溫冷靜啲總結吓歷史喇！&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</spanclass></p></body></html>