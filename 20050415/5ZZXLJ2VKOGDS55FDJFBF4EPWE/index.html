<html><header><meta charset="utf-8"><title>迷你韓Phone玩插卡$1,280全場最平</title></header><body><h1>迷你韓Phone玩插卡$1,280全場最平</h1><p>韓劇熱潮未過，韓Phone又再襲港，今次主力為E-ma272，係家陣大熱嘅MP3影相手機，拍得又聽得之餘，用家更唔使擔心容量，事關機仔細細，就可以用插卡來擴充容量，影相就唔使再就住就住，喜愛聽歌嘅用家，就更可以拎更多高質MP3機出街享用，完全原汁原味，價錢更係插卡機中最抵玩一部！&#13;<br>&#13;<br>記者：許福合　&#13;<br>攝影：楊錦文、許福合　&#13;<br>ImageGirl：Mandy</p><p>今次介紹嘅E-ma272，一般用家可能唔太熟悉，不過就係韓國出品，正當韓潮正熱，話畀人知用韓國手機，先係追得上潮流。講番272本身，有2種顏色可以選擇，分別係酒紅及銀色，講到搶鏡自然以酒紅色為首選，加上機身迷你，全機主要部份比八通達卡還要小，特別適合女士們使用！雖然機身細小，功能規格一啲都無馬虎，分別設有外芒同內芒，外芒0.8吋，6萬5色，而內芒1.8吋26萬色，顯示質素算係不過不失。細機通常都唔會有讀卡槽，272可以話係當中嘅例外，機身右邊就設有mini-SD卡槽，隨機就會跟一張32MB卡，用家毋須再為唔夠位而煩惱。&#13;<br> </p><p>影相兼玩MP3</p><p>有咗卡槽可以話對儲存空間大幅提升，只要再預備一張大MB數mini-SD卡，就有排玩。272本身就配備一個33萬像素鏡頭，機上已設有影相快速鍵，一按就會立即啟動相機功能，唔使入目錄慢慢搵，相片質素雖然未算頂級，不過玩落速度反應都好爽快，唔會窒吓窒吓，而且具備3倍數碼變焦功能，與同級機比較都算唔錯，不過儲相一般要2至3秒，如果要連續影多張相片，就略嫌唔夠爽快。另外，插卡更方便用家聽MP3，272本身就內置咗《音樂播放器》，可以播放MP3，特別功能欠奉，只具備基本播放功能，但仍可顯示歌名。試聽過後，筆者就認為同一般MP3機差唔多，方便用家拎少部機出街。</p><p>內置大聲公</p><p>當新機上手，要先給各位一個心理準備，事關開機聲效可能會嚇你一跳，非常大聲，原來機背設有一個大聲公喇叭，難怪音量會如此強勁，不過大聲還大聲，開得太大會有啲「拆」，要音量同音質都有一定水準，大約7成就最好！272嘅電話鈴聲可以選擇MP3音樂，配合大聲公，一電話響相信可以震撼全場，最啱經常MissCall嘅人，想簡單一啲，亦支援64和弦鈴聲，效果相當不俗。除咗聽歌影相外，打機都係最多人玩功能之一，272支援Java程式，亦可下載遊戲，而一出機都已經內置幾隻過癮Game，其中射波波就最得筆者歡心，等車等人就最啱！</p><p>新機軟硬睇</p><p>PROFILE</p><p>制式：GSM900/1800雙頻&#13;<br> 鏡頭：33萬像素&#13;<br> 外芒：6萬5色（0.8吋）&#13;<br> 內芒：26萬色（1.8吋）&#13;<br> 功能：64和弦、Java、MMS、EMS、WAP&#13;<br> 備用時間：70-150小時&#13;<br> 通話時間：2-4小時&#13;<br> 體積：74×37×20mm&#13;<br> 重量：79.5g&#13;<br> $1,280附送32MBminiSD卡&#13;<br> &#13;<br> 星滙電訊（23902680）&#13;<br> 地址：先達廣場地下95號舖</p><p>同級機比較：MP3鈴聲召集</p><p>玩得MP3嘅手機愈出愈多，加埋可以插卡，價位一般都會較高。想玩得經濟，除今日嘅E-ma272外，以下幾部都值得考慮。</p><p>E708+VGA鏡頭</p><p>GoldenAgeE708使用咗33萬像素鏡頭，可以拍攝VGA（640×480）相片，支援MP3播放同MP3鈴聲，隨機會送16MBmini-SD卡。&#13;<br> 功能：33萬像素鏡頭、短片拍攝、MP3播放、MP3鈴聲&#13;<br> $1,480</p><p>K889內置64MB</p><p>天闊K889配備33萬像鏡頭，下邊配備有一個7色LED閃燈，至為搶眼！內置64MB記憶，支援MP3播放及鈴聲。&#13;<br> 功能：33萬像素鏡頭、短片拍攝、MP3播放、MP3鈴聲、內置64MB&#13;<br> $1,380</p><p>MB330送128MB卡</p><p>EZIOMB330使用33萬像素鏡頭，機身外形相當唔錯，設有mini-SD卡槽，可作MP3鈴聲及播放，隨機送128MBmini-SD卡。&#13;<br> 功能：33萬像素鏡頭、短片拍攝、MP3播放、MP3鈴聲&#13;<br> $1,480</p><p>839玩埋MMS</p><p>雖然YAMAH839不設卡槽，不過都用內置10MB記憶體玩MP3鈴聲。具有33萬像鏡頭，玩齊影相同拍片外，亦可玩MMS功能，基本功能齊全。&#13;<br> 功能：33萬像素鏡頭、短片拍攝、MP3鈴聲、內置10MB&#13;<br> $1,180</p><p>紅星電訊（23800316）&#13;<br> 地址：先達廣場地下93號舖</p></body></html>