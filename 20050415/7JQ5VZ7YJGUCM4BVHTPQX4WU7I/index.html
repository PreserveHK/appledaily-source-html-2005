<html><header><meta charset="utf-8"><title>　　民主黨：4.26不宜歡送老董 - 李八方</title></header><body><h1>　　民主黨：4.26不宜歡送老董 - 李八方</h1><p>老董在位時，講過怕去立法會俾議員質詢，退位後可能有機會舊地重遊。立法會主席范徐麗泰諮詢議員後，決定為老董搞個歡送會，不過日期時間地點未定，事關唔少社團排長龍歡送老董，范太要同老董夾啱時間，先可落實歡送會詳情。&#13;<br> 至於由行政會議成員發起，喺今個月二十六號舉行嘅歡送會，據聞部份民主派議員反應一般。有民主黨議員話，舊年4.26人大常委會就香港民主進程釋法，判雙選無望；八九年嘅4.26則有《人民日報》發表社論，定性北京學運為動亂，因此呢個日子唔應該大肆慶祝，佢個人就唔會參加歡送會嘞。&#13;<br> 此外，政務官歡送老董宴會反應熱烈，原本定咗喺馬會舉行，點知一接受報名就已經有成二十四圍，但馬會個廳最多只擺到十八圍，惟有即時改去酒店舉行。有A.O.講笑話，大家應該係真心多謝老董，若果冇老董搞到香港立立亂，個江山又點會落番去政務官手中先？&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>