<html><header><meta charset="utf-8"><title>　　Jack蘇未傾續約 - 李八方</title></header><body><h1>　　Jack蘇未傾續約 - 李八方</h1><p>蘇澤光唔覺唔覺去咗電盈一年幾，向股東派息承諾已達成。電盈上月公布業績，佢同艾維朗去同全球投資者見面，剛去過波士頓、紐約，最後到歐洲，臨走前喺倫敦同記者喺一間叫皇朝酒家度食飯。食完飯就搭夜機返港，跟住就開工。&#13;<br> Jack蘇話，早一年公司表現一般，舊年見做到一啲成績，所以先搞推介活動，佢透露投資者好欣賞佢哋能成功轉型，特別係寬頻電視服務。&#13;<br> 問佢做得咁好，公司有冇同佢續約？佢話言之尚早：「人哋未叫我，我點可以自己講？」咁佢會唔會花好多時間喺工作上？佢話做嘢唔使長，好似自己咁，朝早九點返公司，只係做到七點，證明管理層最緊要嘅係決策質素。&#13;<br> 佢重直認自己唔係電訊出身，對行業不太熟悉，所以成日搵啲後生仔brief佢有關電訊嘅知識。不過，佢都有回報㗎，就係周末同埋周日，教啲後生仔滑水，聽佢啲同事講，Jack蘇啲姿勢重好過好多後生仔㖭。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>