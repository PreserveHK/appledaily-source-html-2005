<html><header><meta charset="utf-8"><title>叮　你 - 陳也</title></header><body><h1>叮　你 - 陳也</h1><p>我以為《殘酷一叮》是殘酷一丁，是老牌即食麵，或者微波爐快餐食品，與懷舊叮叮電車。&#13;<br>電視台節目叫做殘酷，標榜糟質，不但未有趕客，反而大人細路幾仔乸排隊六小時，缺水缺糧就是為了等候那幾秒鐘的出場獻藝時間，出盡法寶，留到最後，就能笑到最後。未笑之前，要冒着被叮風險，這一叮，不是蚊叮蟲咬，是姨媽八嬸隔籬張師奶搓麻將牌時的標準取笑話柄。樓下阿乜水個女，被人快叮出局，真係服晒佢咯，唔知個醜字點寫喎，呵呵呵。</p><p>鍾意被叮，而且是公開被叮，可能是另類表演慾過度旺盛。城市病態，未被叮過，身會痕。&#13;<br> 報章說《殘》節目是抄外國的舊橋，其實本地一早有被叮的live，每個周日，在維園上映。那些粗口爛舌的大聲公，每次破口大罵，主持人都要被逼「叮」他。乳臭未乾細路女就會為此痛哭兩句鐘，維園阿伯意志堅強，被叮當飯食，照樣不停嘴。阿伯阿媽，也沒有心臟病發。她們後生時，有冇預感，自己個仔，將來七老八十，會是維園論壇的鐵躉，臨老，荷爾蒙下降了，表演慾卻老當益壯，阿媽翻生的話，都會大跌老花眼鏡。&#13;<br> 電視觀眾對玩人的節目愈來愈受落，參加者被玩當閒事，儍笑兩下，露出一口參差的爆牙，低低哋說一句「我雖然被叮了，但我已經竭盡所能，鞠躬盡瘁，死而後已。蓋棺定論，絕不後悔。」……咦，口徑似曾相識，叫你想起的不是WilliamHung這傢伙，而是董班子裏頭一個二個遭自殘一叮的ex紅人。</p></body></html>