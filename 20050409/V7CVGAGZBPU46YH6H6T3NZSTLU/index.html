<html><header><meta charset="utf-8"><title>電腦新產品：潮爆電子寵物溝iPod喇叭<br>我愛idog</title></header><body><h1>電腦新產品：潮爆電子寵物溝iPod喇叭<br>我愛idog</h1><p>穩佔MP3機市場一哥嘅iPod，眼見賣個滿堂紅，日本仔好醒目整番隻「跟尾狗」idog叨叨光！唔好以為佢齋玩「形神」，實際上佢重係陪iPod拖得出街用嘅專用Speaker！加埋7色LED曉鬧情緒嘅電子寵物反應，日本一出就斷貨，香港有小量貨源，賣價$498，值唔值真係見仁見智！&#13;<br>&#13;<br>記者：朱崇德&#13;<br>攝影：周旭文&#13;<br>ImageGirl：Yuki</p><p>呢隻idog其實出自日本老牌大廠SEGA手筆，日本今個星期都係剛落場！功能多多、重要絕配iPod！雖知日本人Mac友多過PC用家，小狗登場價賤賣?4,179（約港幣$300），對番嗰邊生活指數，只係比一隻DVD貴?200；廠方原本已好樂觀預計全年銷售50萬隻，可惜頭批落場都係低估熱賣潛力；idog在日本現在差不多斷貨，想買只好等第二水！香港𠵱家有小量到貨，$498！來貨價加速遞運費，只算小炒，可以接受！</p><p>idog畀面色你睇</p><p>Fling頭閃燈播歌</p><p>idog設計原概念擺到明嚟自iPod，除咗玩小白Feel外，白底機身加透明膠，質感真係同iPod好鬼似！難怪SEGA在日本發布會上，都以iPod同佢做伴！基本玩法係機身內置一個「最原始」嘅35mm音源插口，只要駁上iPod一類MP3或MD機，狗背的27mm喇叭單元就會播出音樂；盞鬼處係邊播歌，idog面部的7色LED燈會隨節拍強弱而閃動，而且頭部及耳朵亦隨之而起舞！整體音效算唔錯；加埋使用電池取電設計，攞出街隨身播亦得，絕對唔係裙腳仔「門口狗」！</p><p>音樂反映情緒</p><p>電子寵物的互動玩法，亦是idog另一賣點；鼻、頭頂及尾巴按鍵都係基本反應區，每次按下都會有隨機的反應，主要是以狗面的7色彩虹LED燈，及Fling頭郁耳表達情感。此外idog還內置70首音樂，代表喜怒哀樂，憤怒時會發出有如星戰R2D2的短促聲效！至於開心時，就會播出長長的古典樂曲，加快速的閃燈表現興奮，都幾有趣。另外一提大家，其實狗面部份還有對光暗有反應的Sensor，播歌時向佢面上輕拂一吓，就會轉為第二首歌，都幾過癮。</p><p>隱藏功能idog學人話</p><p>idog現時只得日版，港人可能睇唔明說明書而未能盡玩佢。其實佢重隱藏有「收音功能」，如果大家對住佢講嘢，佢會先着綠燈，然後再轉紅燈時，就會有4秒錄音；之後idog就會跟從你的說話音節及節奏，以內置的電腦音樂Jam出一段同你語氣一樣嘅純音樂，idog學人話，真係唔可以睇小佢呢！</p><p>JCShop&#13;<br> 電話：31022783&#13;<br> 地址：香港銅鑼灣時代廣場8樓833號店</p><p>電子寵物經典回顧</p><p>1999　AIBO一代炒過5萬&#13;<br> 第一代AIBO出現簡直一鳴驚人！由於第一代屬限量生產，喺香港由二萬幾炒到過五萬！&#13;<br> &#13;<br> 2000　Techno跟風熱賣&#13;<br> AIBO紅咗，跟手有隻Techno，AI功能差一截，但都曉食骨頭做表情，千一蚊賣價令好多人投入電子寵物熱潮。</p><p>2001　AIBO二代最經典&#13;<br> 後斷AIBO識唱歌跳舞，插MS更可附加不同玩法，互動性非常高。當年香港炒價亦達$25,000！&#13;<br> &#13;<br> AIBO三代走晒樣&#13;<br> AIBO三代賣相似熊多過似狗！當年銷售情況一般，大概一萬蚊多啲就買到。</p><p>Necoro同真貓九成似&#13;<br> 價錢比AIBO三代稍貴，最強係賣相似足真貓，不過睇落硬係覺得好恐怖！&#13;<br> &#13;<br> 2002　Poochi殺價搶客&#13;<br> $350平民價引到好多人入市，Poochi眼、耳、口、鼻、尾都有感應器，識同你玩兼有育成功能，當年全球銷量150萬隻！</p></body></html>