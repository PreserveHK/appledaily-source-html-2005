<html><header><meta charset="utf-8"><title>N6203推蓋見鏡頭180°正反兩面影</title></header><body><h1>N6203推蓋見鏡頭180°正反兩面影</h1><p>喺揀手機嘅時候，只要拎上手重量夠輕、厚度夠薄，管他出自何處，已先令買家心動！NEC深明此道，旗下系列好似N5、N6以及N9等大部份型號，均掛上「卡片機」稱號，論輕、薄，已唔成問題！不過，今次部N6203玩得更盡，除咗繼承輕觸式屏幕及薄身設計，重首次加入隱蔽式180度旋轉鏡頭以及立體聲喇叭！將相機、喇叭收藏於機身，唔單止獲得更大保護，連受訪玩家也大讚設計夠抵死！<br><br>記者：陳國輝<br>攝影：陳智良<br>ImageGirl：Becky</p><p>N6203其實屬於NEC娛樂風系列嘅音樂手機。今次，佢雖然保留咗上代N6201嘅靚聲喇叭，但係機身顏色已經由原來嘅黑色變成為銀×白，少女味顯然濃烈好多！驟眼之下，的確有幾分似「縮水版」嘅MOTOROLAE680i。但N6203仍遺留令人關注嘅傳輸問題，機身既不設藍芽、插卡，就連紅外線亦欠奉，抄歌、過相，全憑一條USBCable負責，還好喺「掟相」落電腦嗰陣，唔使安裝任何程式，一插就用得，都幾方便！</p><p>試盡室內外</p><p>今次選擇喺旺角鬧市以及商場，試拍N6203嘅影相功能，究竟室外與室內嘅效果有乜唔同呢？</p><p>室外　色彩好豐富</p><p>人像與背景色彩豐富，還原度高，只係臉部光暗位有啲明顯，但整體已唔錯！</p><p>室內　膚色稍偏藍</p><p>除咗人像膚色偏暗及偏藍之外，整體線條都好清楚，而且燈光位無曝光問題。</p><p>鏡頭連閃燈</p><p>本來，內置130萬像素鏡頭並無乜特別，但奇在N6203加入一個唔多顯眼嘅「保護式」機蓋，設計夠晒出位！推起之後，裏面備有相機及補光燈，玩家重可讓鏡頭作180度旋轉自拍，比起配備一塊自拍小鏡或者雙屏幕嚟講，都更加方便！雖然賣相唔差，不過亦唔似得NokiaN70咁，能夠一揭蓋就啟動相機；而且，機側快門鍵只適用於拍攝模式，如果心血來潮想打開相機功能，就要進入目錄慢慢搵，諗落都幾費時失事。總括呢個設計好壞參半，點樣取捨就由玩家自己考慮！</p><p>立體聲喇叭夠大聲</p><p>喺機蓋正面，鏡頭兩側其實安裝咗一對立體聲喇叭，就算唔推開機蓋，音量亦已經夠晒大聲；功能方面，N6203只維持上代嘅特色，例如內置52MB容量，可抄入約10首MP3格式音樂；而MP3歌亦可隨時設定做手機嘅鈴聲；另外，N6203內置咗兩首由國內女歌手陳好主唱嘅歌曲，玩家唔清楚佢有幾出名唔緊要，若果用作測試喇叭或者Hands-free音質嘅話，大家喺買機嗰陣不妨試聽作參考。</p><p>玩家大讚：設計鬼馬</p><p>Jiia　手機Sales&#13;<br> 用慣咗唔同類型嘅TouchScreen手機，個人覺得N6203個Design幾特別！一來鏡頭有機蓋保護，唔驚刮花；二來機蓋原來係機頂部份，如果無親身試玩，都唔知佢有內置相機，設計好鬼馬！</p><p>Profile</p><p>制式：GSM900/1800&#13;<br> 體積：96×48.7×17.5mm&#13;<br> 重量：94g&#13;<br> 屏幕：2.2”26萬色輕觸式屏幕&#13;<br> 通話時間：160分鐘&#13;<br> 備用時間：80-120小時&#13;<br> 主要功能：130萬像素旋轉鏡頭、連拍模式、短片攝錄、MP4電影播放、雙立體聲喇叭、MP3音樂播放、USB&#13;<br> PHONE2000（23982929）&#13;<br> 旺角先達廣場地下G98號舖</p></body></html>