<html><header><meta charset="utf-8"><title>健康快線：<br>運氣不當失聲：失完隨時再失</title></header><body><h1>健康快線：<br>運氣不當失聲：失完隨時再失</h1><p>呢排「失聲」重勁過流感：張學友因為失聲，演唔到舞台劇，結果喺後台痛哭；Eason因喉嚨水腫接唔到騷；Joey又話失聲要咪嘴。但係街市阿菠菜蓮、賣魚勝同叉燒炳朝朝早好似唱山歌咁，唔通佢哋識用丹田講嘢？據醫生講失聲好可能係發聲運氣方法不當，而且失過聲分分鐘會再失！&#13;<br>&#13;<br>記者：盧家蕙			&#13;<br>攝影：譚盈傑</p><p>張學友</p><p>時間：12月初&#13;<br> 失聲經過：在台灣演出舞台劇《雪狼湖》，因患上重感冒影響演出，於結束前宣布腰斬。</p><p>陳慧琳</p><p>時間：今年8月&#13;<br> 失聲經過：出席雷頌德音樂會，因重感冒失聲，無法演唱。</p><p>at17</p><p>時間：12月初&#13;<br> 失聲經過：第一場《at17變變變演唱會》，二汶因感冒失聲，無法演唱部份作品。</p><p>容祖兒</p><p>時間：12月初&#13;<br> 失聲經過：因失聲，無法演出Wyman十周年演唱會，結果一曲《痛愛》要由趙學而代唱。</p><p>陳奕迅</p><p>時間：12月初&#13;<br> 失聲經過：因味精引發急性喉嚨水腫失聲，取消北京的新碟發布會。</p><p>中醫都有開聲針</p><p>久唔久就有歌星話：「因為把聲唔妥所以要搵中醫師拮針。」有啲更話：「我打開聲針先唱到歌！」究竟此針是否等同彼針？其實中醫師講的是針灸，西醫用的是開聲針。前者是刺激腦部分泌促使喉嚨開番聲，後者則打類固醇，大家都知人體唔可以吸收太多類固醇，香港耳鼻喉科中心黃漢威醫生就話：「開聲針唔可以多打，而且冇嘢係萬試萬靈的！」德善堂中醫藥研療中心中醫師張琛：「試過有舞台監製下午好急趕咁打來，話開唔到聲，怕夜晚個ConcertRun唔到，嗱嗱聲幫佢針灸完，佢夜晚可以照常開工了！」</p><p>失聲分慢性、急性</p><p>若你突然發覺自己無咗把聲，首先就要學識失聲分慢性同急性：慢性為職業性所致，因為長期使用聲帶，加上說話習慣，例如不當地用氣發聲而導致勞損。典型的例子有教師、歌星、Sales、家庭主婦等，可能係發聲方法不當，而且有機會翻發。&#13;<br> 黃醫生說：「急性包括因喉嚨受到感染引起的炎症，即是咽喉炎，大多是短暫的。過濾性病毒是引致大多數喉嚨痛的原因，但細菌也可引致咽喉炎。其他引起喉嚨痛的因素包括吸煙過量、喝酒過量、空氣濕度太低、空氣污染物過多。嚴重的咽喉炎可以阻塞呼吸道，導致生命危險！動過甲狀腺、心、肺等手術，也有機會犧牲了神經線而失聲！」註冊中醫師張琛亦說：「病人因中風令大腦功能受損而失聲的情況亦屬急性。」</p><p>惡性即喉癌！結繭/息肉要Check！</p><p>失聲亦會出現病變，例如聲帶結繭，或出現息肉，但咪以為可以不理。黃醫生說：「聲帶結繭和生長息肉是常見的良性喉部病變，前者即聲帶表面的厚化，後者是生長在聲帶表面的肉粒，通常生長在聲帶的一側，大多屬良性，但亦可以是惡性。」惡性即係喉癌，你話點可以唔驗清楚！&#13;<br> 他指出兩者病因相近，主要因為長期大聲說話以致聲帶出現創傷，亦可能是長期鼻液倒流刺激喉嚨所致。患者聲音出現沙啞，因為聲帶被阻礙合上，輕微的可能完全不會影響發聲，但嚴重的則可引致嚴重聲音沙啞甚至失聲。兩者都要有充份的休息。輕微情況的，可使用聲帶的消炎藥，息肉、厚化多會自行消失；嚴重的，要先使用聲帶的消炎藥和接受言語治療，如情況未有改善，呼吸困難，便須進行顯微喉鏡手術切除！」</p><p>西醫治療：着重預防</p><p>至於治療方法，中西醫就大相逕庭了。西醫方面，黃醫生說：「西醫以藥物治療可達致消炎消腫的效果，但慢性失聲患者主要因為說話方式不當所致，因此我們着重預防之法。例如老師上堂盡量使用咪高峯；好多人用手機時都不自覺地講嘢大聲咗，其實用Hand-free有助控制聲量的大小；手執電話筒時就盡量對埋啲聽筒講嘢。要徹底改善聲沙，除了根治基本的問題外，透過言語治療，亦可訓練聲帶的活動達致正常或可以接受的水平。」</p><p>利咽中藥3劑：</p><p>飲食養陰助開聲</p><p>張醫師補充：「飲食以養陰為主，兼以益氣開音，或兼以行氣、活血、祛痰多喝胖大海冰糖茶（胖大海4-6枚）、百合蓮藕湯；生果就多吃梨、梅、柚、柿、桃、金桔。」得閒自己浸吓鹹金桔飲吓都好喎！</p><p>中醫治療：加快代謝</p><p>中醫把失聲分為三種，包括肺腎陰虛、肺脾氣虛、咽喉病後餘邪未清，結聚於喉。中醫師張琛：「我們會把病人分成各類，再按體質而定。不太嚴重的，多是內服藥方，例如因感冒未清，就讓病人清肺利咽，好快就會好番。」中醫角度認為失聲是因為肺、脾、腎虛損。「聲音出於肺而根於腎，肺主氣，脾為氣之源，腎為氣之根，腎精充沛，肺脾氣旺，則聲音清亮。」&#13;<br> 「若是手術創傷，食藥只係保守治療，病者可考慮針灸。只需要局部施針：照海、天突、合谷、曲池、足三里幾個穴位，就可加速血液循環，代謝更快，情況會有一定改善。曾經醫過一位唱粵劇名伶，花了8、9個月時間，她便很欣喜地告訴我：『我𠵱家唱到一直都唱唔到嘅音喇！』經過雙管齊下的治療，病人的聲線可回復幼細、清晰，其音域自然更廣。」</p><p>言語治療師：發聲要學</p><p>香港言聽中心言語治療師潘文瑋說：「言語治療主要是改善病者的發聲技巧。言語治療師會利用儀器量度聲線的質量，再評估客人的運氣技巧。透過訓練課程和重複練習發聲，治療師會提點病人如何改善與掌握技巧。須注意課程的長短與效果因人而異，但大部份病人都會有不同程度的進展。」&#13;<br> 她續說：「注意聲線的護理，戒掉不正確的說話方式，才是上策。唔係你點醫都冇用，而且失一次聲，以後都有機會再失㗎！」</p><p>護聲9法：清喉嚨都要戒！</p><p>1.不要長時間不停地用聲，唱歌或說話時每隔幾分鐘停一停，休息吓。&#13;<br> 2.說話急速會增加發聲肌肉的張力，因此減慢說話速度是必須的。&#13;<br> 3.茶樓、唱K、落D、打麻雀、街市呢啲嘈雜地方，好多時都不經意講嘢大聲咗，只要企埋啲、慢慢講、多啲手勢輔助都溝通到！&#13;<br> 4.忌清喉嚨！清嗓時聲帶互相摩擦，用一股氣把痰清除，若摩擦得太劇烈會引致損害。所以喉嚨唔多妥時，多吞嚥和飲水就好了。&#13;<br> 5.吸煙人士容易聲音沙啞，戒煙啦！&#13;<br> 6.咖啡、濃茶有利尿作用，多喝喉嚨反而更乾涸，飲水及果汁會更好。&#13;<br> 7.刺激喉嚨分泌的食物：酒精、辛辣、油膩、煎炸食物少食為妙。&#13;<br> 8.頸部或身體肌肉太緊會影響聲線的控制和質素，放鬆啲啦，香港人！&#13;<br> 9.每日飲大約6杯水或飲至小便沒有顏色為佳。</p></body></html>