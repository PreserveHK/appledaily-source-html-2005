<html><header><meta charset="utf-8"><title>飲食人誌︰有得食有得玩食拉麵睇魔術</title></header><body><h1>飲食人誌︰有得食有得玩食拉麵睇魔術</h1><p>位處銅鑼灣的日本拉麵橫丁最近有新搞作，場地加添多個潮玩攤檔，以後等位等朋友不用無所事事；有位，入場，還可邊吃拉麵邊欣賞免費魔術表演；吃飽，未散場住，玩多個塔羅占卜都重得，一鋪可歎盡4大必試拉麵，正宗有得玩有得食。&#13;<br>&#13;<br>記者：謝翠玲　攝影：黃子偉&#13;<br>模特兒：阿文、Mavis、Cara、Maggie（D8）</p><p>裝潢十足日本街頭</p><p>乘電梯上日本拉麵橫丁，電梯兩旁牆壁貼滿日本海報，一樓6間在日本本土有名的拉麵店和居酒屋與全場和式裝潢極配合，日本街頭感覺非常濃厚。最近場地來了個大變身，還增設不少潮流玩意攤檔，指甲繪、駁髮、紋身、塔羅占卜、波鞋繪等男女啱玩，當中最過癮的莫如魔術表演，魔術師會埋枱表演3至5分鐘，表演項目有熱門的估啤牌和其他花巧玩意，平日會有2位駐場魔術師，周末則有3位，一邊食拉麵一邊看魔術師表演魔術，熱熱鬧鬧最Happy。食物方面，各店仍然保持傳統，各自的招牌拉麵依然受食客追捧，以下推介4大必食拉麵。</p><p>山頭火&#13;<br>拖羅肉即刁鑽面珠登肉</p><p>全場人氣最盛的「山頭火」來自北海道，以鹽味拉麵起家，現在以超濃郁豬骨湯底最受歡迎，王牌拖羅肉拉麵必食！所謂的「拖羅肉」並非吞拿魚，「拖羅肉」其實是日本豬的面珠登肉，煮熟切成薄片上碟，因入口即溶口感如「拖羅」而得名。</p><p>海草沙律$35</p><p>食慣蔬菜或一般的海藻沙律，不妨改變口味，試試以海草為主的沙律，口感清爽而不太黏，屬熱賣小食之一。</p><p>拖羅肉拉麵$68</p><p>每日限賣100碗，要試趁早，麵跟配料分開上桌，以免麵條被配料壓着太快變腍，肉片沾湯吃更美味</p><p>旭川&#13;<br>食拉麵加牛油</p><p>&#13;<br> 「旭川」是北海道一個地方名，店子遂以地名命名，招牌菜牛油拉麵，看起來是基本豉油叉燒拉麵，食前卻要先放入一塊牛油，溶化的油脂為拉麵加添了濃郁香味。北海道為何會流行加牛油食拉麵？因當地冬季天氣冷，加牛油可暖身。</p><p>旭川牛油拉麵$42</p><p>叉燒有咬口，大大塊牛油遇湯熱溶化，和着麵條，入口更有濃香更滑溜。</p><p>翔太郎&#13;<br>秘製豉油湯底</p><p>&#13;<br> 入另一家以東北會津口味為主打的「翔太郎」，必試中華拉麵，用日本總店運來的秘製豉油熬製的粗豬骨湯底味濃，粗麵較有咬口，吃時會加上1匙叉燒用的秘製醬汁，味道會跟叉燒更配合。</p><p>中華拉麵連鳥盛每份$61</p><p>上桌時會跟一碟「鳥盛」，即雞蛋、叉燒與粟米粒，混麵吃味道一流。</p><p>Gottu&#13;<br>冷熱配搭關西口味</p><p>&#13;<br> 關西口味的「Gottu」同樣主打叉燒拉麵，但卻換個新食法，拉麵先過冷河，跟熱辣辣湯底分開上，吃時像冷盤般沾汁食用，一冷一熱的配合，是當地年輕人流行的食法。</p><p>特製味噌叉燒麵$58</p><p>跟一般的豬骨湯底不同，加上了魚做的湯底，混合味噌和葱製成的湯汁濃中見清，十足關西特色。</p><p>NandeYanen&#13;<br>全場唯一居酒屋</p><p>&#13;<br> 全場六個主題館中，NandeYanen是唯一的壽司居酒屋。夏季將至，居酒屋新設計了口感清爽的特色食品，不想吃拉麵的也可以有多一個選擇。</p><p>北海和風卷　每份$80</p><p>2人份量，時令吞拿魚腩跟壽司飯相間，再鋪上口感各異的三文魚子、海膽和三文魚製成的壽司飯，每一口飯都混有吞拿魚腩的甘美香味。</p><p>香橙銀鱈魚$90</p><p>傳統燒銀鱈魚的變奏版，將燒過的魚片再加上香橙片和甜甜的香橙醬汁烤焗而成，帶有西式烤焗菜風味。</p><p>酒煮蠔$40</p><p>採用以味醂煮至八成熟的日本蠔。日本蠔味道較甜，質地較粉，海水鹹味淡，不太喜歡濃重味道的都會接受。</p><p>潮玩攤檔</p><p>&#13;<br> 各攤檔全是潮流玩意，食完飯或等位期間都唔怕會悶親，食飽憑單據幫襯玩攤檔，更有不同程度的優惠。</p><p>指甲繪</p><p>食飽他他條條至好玩，無謂整花靚靚指甲！師傅人友善手工好，還會視乎靚女衣着與手形推介手繪圖案，每對手$60。</p><p>駁髮、紋身</p><p>想變身潮爆Look，食完拉麵可以去玩冷駁髮，每次$40；想再激啲，可以玩埋紋身繪圖，圖案選擇亦算多，每個$40。</p><p>塔羅占卜</p><p>情侶們撐完枱腳，心血來潮想問吓姻緣？不用到廟街，揀隻牌，即場找塔羅占卜師指點迷津吧，每條問題$40。</p><p>波鞋繪</p><p>所有波鞋都是店主David親手繪製，由卡通公仔至李小龍圖案皆有，更可跟David商量，設計專屬你的圖案，$150起。</p><p>魔術道具</p><p>看完魔術師表演，心郁郁想自己試試？可以去魔術道具攤檔跟魔術師交流一下，佢重會教埋你點用道具㖭！每件$80起。</p><p>日本拉麵橫丁（22956407）&#13;<br> 地址：銅鑼灣謝斐道517號1樓及G樓部份&#13;<br> 營業時間：11:30am至11:30pm&#13;<br> 魔術表演時間：星期一至五6:30pm至10:30pm，星期六、日及公眾假期12:30pm至3:30pm、6:00pm至10:00pm。&#13;<br> 遊戲攤檔：5:00pm至10:00pm（塔羅占卜7:00pm至10:00pm）</p></body></html>