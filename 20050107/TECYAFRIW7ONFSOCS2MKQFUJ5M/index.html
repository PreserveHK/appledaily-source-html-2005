<html><header><meta charset="utf-8"><title>一味窩輪：4441用嚟揸4585用嚟炒</title></header><body><h1>一味窩輪：4441用嚟揸4585用嚟炒</h1><p>過去3日，恒指共散525點，收13712，9RSI跌到27.5。由去年11月中到𠵱家，恒指最低係11月22日，當日最低13629，但高收13800。今日若跌市，恒指再低試13629嘅可能性存在，低試嘅個位然後反彈嘅機會亦存在，可以開始揸定錢撈貨，分階段做嘢。&#13;<br> 滙控C輪4441：近排，英國嘅Lloyds、Barclays及RoyalBankofScotland等金融時報指數成份股，非常生猛，創新高。滙控（005）亦係金融時報指數成份股，隨時會有機會受到英國銀行股「感染」而跟大隊上去，事實上，本周二喺倫敦市曾經彈升過一次，似模似樣，只可惜本周三港市氣氛差冇法子後繼有力。&#13;<br> 滙控昨收130.50元，冇升跌。有耐性坐盤坐耐啲，吼4441，隻輪6月尾到期，輪價71仙，溢價0.4%，槓桿率18.4倍（有效12.2倍），引伸波幅13.5%。呢隻輪已經平水咁滯，坐盤唔怕輸溢價。&#13;<br> 壽命與4441相近嘅有4445，屆滿期早3個禮拜，槓桿率大少少，但溢價高1個百分點。4441拍埋4445，靚啲。&#13;<br> 滙控C輪4585：滙控C輪超過80隻，輪多眼亂。上便講隻4441，坐盤坐得耐唔怕蝕溢價，但若嫌爆炸力（同殺傷力）都未夠，可以揀4585，用嚟炒啱啲。&#13;<br> 4585喺5月夠鐘，輪價39仙，溢價2.6%，槓桿率33.5倍（有效17.8倍），引伸波幅13.9%。槓桿率最勁爆嘅係3551，有99倍，6月到期，但要畀12.1%溢價，唔值得。&#13;<br> 章盛</p></body></html>