<html><header><meta charset="utf-8"><title>莫寧駕臨無碇企<br>球驗客手記：大郅入雪櫃執定包袱</title></header><body><h1>莫寧駕臨無碇企<br>球驗客手記：大郅入雪櫃執定包袱</h1><p>近排熱火主場十連勝之餘，更有老將莫寧同史堤夫史密夫回巢助陣，聲勢絕對唔弱過西岸嘅一、二哥馬刺同太陽；不過就唔係個個熱火球員都分享到呢份喜悅，最少首位NBA嘅中國外援「大郅」就唔係好開心啦！<br> &#13;<br> <spanclass>熱火需要「藍領」球員 &#13;<br> 效力熱火嘅大郅雖然有成七呎一，近年勤操體能下亦增磅成功，有成二百八十磅；表面上有身形兼可以射三分嘅佢，要作為巨無霸嘅替補可謂綽綽有餘。可惜熱火根本就唔需要一個識射三分嘅高佬，而係要個夠硬淨，幫到巨無霸防守同搶籃板的「藍領」球員；呢一瓣就正正係「大郅」嘅死穴。所以喺莫寧返嚟之後，大郅已經成為後備入面嘅第四中?前鋒，可有可無之極；噚日更加俾人擺落傷兵名單，睇嚟離執包袱嘅日子都唔遠喇！<br> &#13;<br> <spanclass>買車仔奪標好過收息&#13;<br> 英阿婆擲百5萬博9萬 &#13;<br> 車路士目前喺英超聯領先八分，但由於奪標賠率勁熱，好多球迷都唔會諗呢瓣。不過，喺英國有位六十幾歲嘅女士就唔係咁諗，據博彩公司威廉希爾話，該女士喺日前以十萬鎊（約一百五十萬港元）豪買奪標賠率只得一點○六二五倍嘅車仔，成為該公司歷來最豪嘅女賭客。不過，就算佢買中，都要等兩個月，重只得六千二百五十鎊（約九萬三千港元）回報，我求大俠就覺得唔化算。</spanclass></spanclass></p><p><spanclass>伊朗中場炒車&#13;<br> 贊迪為國捐軀攻美軍？ &#13;<br> 今屆喺德甲聯球會凱沙羅頓打得唔錯嘅中場贊迪，禮拜一喺條高速公路度炒車，撞咗落架美軍拖拉車度；但好彩只係輕傷，喺敷藥後經已出院。呢單表面係宗普通嘅交通意外，但內裏一啲都唔簡單；事關贊迪原來係伊朗國腳，伊朗同美國不嬲唔係好啱，所以有德國傳媒借題發揮，話佢係特登咁做。不過我求大俠認為，就算點唔妥，斷估唔會攞自己條命嚟教飛啩！<br> &#13;<br> <spanclass>抽獎送低組別球會班費&#13;<br> 幸運兒過足班主癮 &#13;<br> 某大牌子汽水廠最近搞咗個幸運大抽獎，參加者只要填上任何一間英聯賽會（不包括英超）或者蘇超聯球會嘅名字，就有機會贏取一萬鎊（約十五萬港紙）現金獎，同埋二十五萬鎊（約三百七十四萬港紙）班費。咁即係話，如果呢個幸運兒係揀咗英乙聯嘅「蚊型」球會劍橋聯而被抽中嘅話，除咗劍橋聯突然有筆咁大嘅軍費，呢位仁兄亦可以一嘗做班主嘅滋味，聽落真係幾過癮。</spanclass></spanclass></p></body></html>