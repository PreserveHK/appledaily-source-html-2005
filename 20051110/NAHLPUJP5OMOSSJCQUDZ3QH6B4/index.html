<html><header><meta charset="utf-8"><title>爆機狂迷：Neo上身改寫電影結局</title></header><body><h1>爆機狂迷：Neo上身改寫電影結局</h1><p>睇過Matrix第三集《驚變世紀》有無對當中劇情唔滿意？甚至要有改寫結局嘅念頭？繼多年前推出過《EntertheMatrix》遊戲後，今個星期又將會推出一款全新Matrix遊戲《TheMatrix：PathofNeo》，玩家等到頸都長，終於可「直接」變身成為Neo，喺Matrix世界冒險，甚至將電影情節改寫，炮製一個新結局！&#13;<br>&#13;<br>記者：許福合</p><p>遊戲資料</p><p>主機：XBOX&#13;<br> 開發商：Atari&#13;<br> 類型：動作&#13;<br> 人數：1人&#13;<br> 發售日期：11月11日（PS2版將於12月推出）&#13;<br> 售價：$299</p><p>一Game打齊三集Matrix</p><p>上一集《EntertheMatrix》喺03年推出，據資料顯示銷售數字就已經多達600萬套！可見Marix嘅吸引力，今次華卓斯基兄弟聯同Atari參與開發嘅《TheMatrix：PathofNeo》，內容包括晒Matrix三部作品，加埋Neo親身上陣，吸引力大增。</p><p>改寫Matrix結局</p><p>今次《PathofNeo》劇情係以Matrix三集內容做故事背景，所以經常會見到唔少曾經喺電影出現嘅情節同畫面，好似Neo同Smith多場對決，喺遊戲內得到重現，另外電影多名主角都會喺遊戲登場，如Fans至熟識嘅Morpheus、Trinity等，感覺既似睇緊電影，但又可以親身參與其中。&#13;<br> 《PathofNeo》玩法主要動作為主，但係打打殺殺嘅同時，喺每一關內，都可能要玩家作選擇同決定，不同選擇會引發不同劇情，最後更可能出現一個不同結局，好似Fans最關心Trinity同Neo嘅結局，如果你唔係太滿意電影嘅設定，喺遊戲內就有能力改寫！</p><p>輸入程式學技能</p><p>筆者對Martix世界，其中一個最感興趣就係可以學唔同技能嘅學習程式，電影內Neo都係靠呢啲程式發圍，學識點樣戰鬥，同運用各種槍械武器，《PathofNeo》內都有呢個系統，程式會令玩家操控嘅Neo，輕輕鬆鬆就可以精通各種技能同武器，另外遊戲還比電影多出個類似RPG遊戲角色升級系統，玩家可按喜好選擇Neo能力升級，創造一個獨一無二嘅Neo陪你闖關！&#13;<br> 另外當然唔少得威力特大嘅必殺技，受條件所限，必殺技嘅使用要因應時機，通常喺每關打Boss時使用最佳！而打鬥最過癮之處，唔係打得幾勁，而係遊戲極力模仿番電影場面，Matrix式嘅招式、慢動作、避子彈、反地心吸力動作等等，Fans睇番就最回味。</p><p>密碼視野看Matrix</p><p>Matrix內真實同虛擬世界難以分得清，同樣玩法亦都加進遊戲內，Neo只要運用「密碼視野」(CodeVision)，整個世界都會還原，大多數景物都會由一串串數字所組成，顯現在最「真實」嘅模樣，而Neo只係處身喺密碼視野內，能力會大幅提升，除咗容易找出敵人所在，去到遊戲後，要揭開母體秘密，都係要靠佢！另外，當遇到敵人似乎打極都唔死，亦不妨開密碼視野「偷睇」佢，亦有機會找到佢嘅弱點所在，平時亦可能找出各種隱藏秘密，所以有機會不妨經常周圍「裝裝」！</p></body></html>