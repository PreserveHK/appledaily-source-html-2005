<html><header><meta charset="utf-8"><title>菜肉魚之有單為憑：9點後炒嘢半價重大碟</title></header><body><h1>菜肉魚之有單為憑：9點後炒嘢半價重大碟</h1><p>前幾日收咗工去旺角朗豪坊睇九點半。睇完戲，朗豪坊大部份食肆都閂門，結果就去咗山東街搵食，發現上次晏晝去過嗰間周記原來有消夜半價套餐，於是再走入去食多次，結果份量相若，但只係半價埋單，好揼心呀！&#13;<br>&#13;<br>記者：梁學文　&#13;<br>攝影：楊錦文　&#13;<br>Model：Bianca、Carry</p><p>避風塘占魚$68</p><p>呢度最出名嘅係避風塘醬料，師傅先炒香金蒜、豆豉同辣椒仔等，待占魚炸好後，就落埋避風塘醬料一齊炒。</p><p>避風塘占魚</p><p>用間尺度過占魚後，發現尺寸同九點前係無分別，驟眼睇重好似比九點前大碟。</p><p>5道菜送埋嘢飲</p><p>消夜時段由晚上九點鐘開始，二人餐一共有五樣菜：一款鹽燒、一碟菜、一碗蜆、兩條魚和一碟炒河，價錢只係$108，就算加埋一，除開兩個人$60有找。如果九點前散叫或者唔要消夜套餐，埋單就要$272。食消夜慳番成嚿水，重有飲品送，任揀特選啤酒2支或鹹檸七2杯，激慳！</p><p>攞Coupon送多味</p><p>入座之前朋友手多多攞咗張宣傳單張，一睇上面除咗介紹消夜套餐，原來重有幾張Coupon，食滿$100就可以用，即是叫一個二人消夜套餐（$108），用Coupon就多一個菜，即係六個菜同兩杯飲品，除開每樣菜都唔使二十蚊，你都咪話唔盞。&#13;<br> 為知消夜餐份量同九點前有無分別，今次就帶埋把間尺去實證！</p><p>9點後加料</p><p>燒豬髀$28/2隻</p><p>用炭火燒嘅豬髀，消夜餐沒有九點前（圖）嘅樹葉裝飾，不過無論size或味道都跟九點前無分別。</p><p>油鹽水大蜆$48　份量少咗</p><p>經點算後，9點後少咗6隻，不過味道不變，算你過關啦！</p><p>辣酒翡翠螺　最值回票價</p><p>攞住喺門口派嘅Coupon，食夠$100就可以有多一款菜送，每款送嘅菜散叫都要$38-$48。呢款辣酒翡翠螺就係其中一款。翡翠螺入口夠晒辣，味道刺激之餘，螺肉又夠爽口。&#13;<br> &#13;<br> 測試結果：淨係少咗幾隻蜆，其他菜式都無咩分別，一個字：抵！</p><p>周記避風塘（26280266）&#13;<br> 地址：旺角彌敦道625號雅蘭中心二期東面地庫&#13;<br> 座位：120個&#13;<br> 營業時間：12:00nn-2:00am</p></body></html>