<html><header><meta charset="utf-8"><title>數碼影音：OLYMPUSSP-7003吋大芒拉闊DC界</title></header><body><h1>數碼影音：OLYMPUSSP-7003吋大芒拉闊DC界</h1><p>買DC梗係想個芒愈大愈好，現時一般數碼相機都係以2.5"為標準，不過OLYMPUS將會替相機界來一個革新，將大芒DC標準吋數改寫至3"！OLYMPUS最新推出3"芒嘅SP-700，就完全滿足晒一般人對大芒要求，同時亦追上潮流，加入影相同拍片嘅防震功能，操作簡單易用，相片質素亦屬上上之選，係近期嘅好選擇。&#13;<br>&#13;<br>記者、攝影：許福合&#13;<br>ImageGirl：Mandy</p><p>Profile</p><p>感光元件：600萬像素CCD&#13;<br> 變焦：3倍光學、4倍數碼&#13;<br> 記憶卡：xD（內置11MB）&#13;<br> LCD：3"&#13;<br> ISO：64/100/200/400&#13;<br> 電源：專用鋰電池&#13;<br> 體積：97.5×56.5×24.5mm&#13;<br> 重量：140g&#13;<br> 查詢：OLYMPUS（23762150）</p><p>OLYMPUS喺高檔DC界別，評價都算有口碑，不過講到具突破性嘅產品，似乎就未能予人深刻印象，今次呢部SP-700就擺明係省招牌之作，淨係個3"大芒，已經夠晒煞食，睇過實物都話個芒好大，相信可以帶起一輪3"DC換機潮！</p><p>3"靚芒　面積大2倍</p><p>買相機嘅人，九成九都係睇住個芒嚟買，一則「買機時」睇住佢嚟試相，二則「買落後」會當佢流動相簿咁四周圍畀人睇！現時巿面上最常見嘅DC芒吋數，以2"至2.5"為基準，所以3"芒嘅SP-700攞上手，感覺真係「拉闊」咗好多，須知屏幕吋數係以對角計算，例如由2"升級上2.5"，顯示面積就差唔多大咗1.5倍，而2"升級上3"感覺更明顯，因為屏幕差不多大咗2倍多！除咗芒大之外，用料更無馬虎，23萬色高解像TFT，顏色夠Sharp又夠利，加埋反應可緊貼鏡頭移動，用落感覺非常爽快。SP-700用上個3"大芒，其實亦配合唔少特別介面設計，除可選擇Thumbnails顯示外，更加入類似《Windows》使用嘅「影片」模式，可同時顯示大圖同多張小圖，要揀相就非常方便。另外，好多功能都設有操作指南，即使無說明書喺手，只要等一陣就會有文字或圖案說明，係一個值得一讚嘅設計。</p><p>人景測試</p><p>影人：相片滑淨&#13;<br> 使用人像模式於室外拍攝，顏色傳真，相片亦夠滑淨。</p><p>影景：白平衡佳&#13;<br> 於隧道昏黃街燈拍攝，白平衡修正能力唔錯。</p><p>600萬像素ISO800防震</p><p>除咗睇芒吋數，解像度亦都係DC等級指標，以一部輕巧為主嘅「口袋DC」，SP-700所具備嘅600萬像素都算係上上之選，並且能滿足大部份用家對印相方面要求；變焦方面，提供有3倍光學及4倍數碼變焦（共12倍），特別之處，係鏡頭完全毋須伸出伸入，既不會凸出機身之外，使用光學變焦時，亦感覺唔到鏡頭移動，可減輕震動對相片嘅影響。&#13;<br> 不過試用時，由於鏡頭不會伸出，機身又太細，影相時手指經常會不自覺地伸到鏡頭前，結果就係畫面矇成一片，操作時要留意！另外，SP-700亦設有專門提高防震效果嘅防手震模式，會將ISO值提高至800拍攝（平時最高只能用到400），嚟緊聖誕節Party或要影夜景，都非常有用。</p><p>25種模式　剪裁調色</p><p>同好多輕巧DC一樣，SP-700都係以儍瓜模式為主，基本設定都係由相機為用家選擇，不過有時電腦總不及人腦，所以亦預留咗用家選擇嘅空間，只要按入十字鍵上嘅「SCENE」就會進入圖文並茂嘅模式選擇介面，由基本嘅人像、風景拍攝，到比較冷門嘅拍賣同水底拍攝都有，看圖選擇非常簡單！另外亦有可於一張相片內顯示9格相片嘅連環快拍功能，方便拍攝快速動感畫面。&#13;<br> 當影完相，有咩唔滿意，亦可於SP-700內作後期修補，可調節光暗、顏色等，亦可將相片剪裁，製作出心目中嘅相片！&#13;<br> OLYMPUS呢部新機喺多方面應可得到優良評價，唯獨機背操作鍵，真係值得一彈，按鍵難㩒之餘，十字掣更係唔方便，尤其有手指甲嘅用家，會經常誤按其他掣，還好操作速度夠快，算係補番數。</p></body></html>