<html><header><meta charset="utf-8"><title>　　胡應湘爆料煲呔最怕老婆 - 李八方</title></header><body><h1>　　胡應湘爆料煲呔最怕老婆 - 李八方</h1><p>政府企圖為遊行降溫，但胡應湘就逆市而行，噚日猛講遊行係暴民政治，相信都激起唔少市民怒火，難怪泛民都話要多謝佢。&#13;<br> 八方覺得哥頓胡都冇諗過倒煲呔米嘅，好似佢噚日就猛讚煲呔好叻好盡責，好似二十四小時通關問題咁吖，陳太在位嗰時乜都唔理，煲呔上場知道係正嘢，就四處去廣東省走走逛逛，熱心推動之下，卒之就搞掂咗。哥頓力撐當煲呔覺得嗰樣係正嘢嘅時候，一定會全力以赴。&#13;<br> 不過，哥頓就笑笑口話，煲呔都有一個人最怕，就係Selina喇。邊個係Selina？咪就係佢老婆曾太囉，唔通煲呔都係一個老婆奴？&#13;<br> 眾所周知，港珠澳大橋係哥頓嘅心血結晶，噚日再講到條橋時，佢就眉飛色舞，事關大橋嘅興建計劃已經交咗畀國家發展和改革委員會，相信好快可以有公布。哥頓形容𠵱家嘅心情，就好似等緊個女出嫁咁緊張喎。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>