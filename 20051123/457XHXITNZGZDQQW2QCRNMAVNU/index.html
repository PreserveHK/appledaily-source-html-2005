<html><header><meta charset="utf-8"><title>美版XBOX360聽日殺入香港</title></header><body><h1>美版XBOX360聽日殺入香港</h1><p>有留意新遊戲主機報道嘅玩家，都知道幾部次世代主機，最快見街嘅會係XBOX360，全球第一個公開發售XBOX360嘅地區美國，已經喺噚晚（美國時間11月22號）正式發售，小記收到風，美版XBOX360會喺24、25號左右到香港，各位Game迷唔使等到頸都長，想快人一步嘅玩家記住早啲去Game舖排隊！更令人關注嘅，相信係價錢問題，小記問過街舖，美版XBOX360（20GB硬碟連無線手掣及Headset）定價為$399美金，約為港幣$3,112，所以水貨嚟到香港應該點都過$3,000；另外重有一個平價版（唔連內置硬碟，只有「有線手掣」），定價$299美金，不過據知香港Game舖就未必會入貨喇！至於同日推出嘅美版遊戲，據美國XBOX360官方網資料顯示，大概有成30多隻，當中較矚目者如有《RidgeRacer6》、《QUAKE4》同《NeedForSpeed：MostWanted》等，相信好多Gamer都會為咗呢啲期待之作而買機！</p><p>日本機冚埋嚟</p><p>而喺日本嗰邊，最近已經喺雜誌上面見到「XBOX360發賣紀念Pack」開始接受預訂，開價37,900日圓（約港幣$2,500），紀念版包括有主機連內置20GB硬碟、無線手掣、MediaCenter遙控器、Headphone及《FFXIBeta》版本，好多香港Game舖都已經訂咗貨，估計呢批日版XBOX360最快會喺12月10號，亦即日本公開發售首日同步到貨，香港水貨定價約為$2,980，都算幾合理！&#13;<br> 提醒大家，美版機係玩唔到日版Game，日版機亦玩唔到美版Game，所以買機之前記得諗清楚，而XBOXLive!功能方面，如果同目前情況冇變，就應該兩者都可以上網對打，用家唔需要擔心。&#13;<br> 記者：梁瑋瑜&#13;<br> &#13;<br> 查詢：DreamStore（25753285）&#13;<br> 灣仔188商場2樓256號舖</p></body></html>