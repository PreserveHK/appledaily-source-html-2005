<html><header><meta charset="utf-8"><title>701收料站：中國無線街貨乾</title></header><body><h1>701收料站：中國無線街貨乾</h1><p>昨日大市雖然奄悶，但有唔少二三線股炒作，例如上市夠半年冇耐嘅中國無線（2369），噚日突然急升21％，收1.15元，為上市以來新高。&#13;<br> 另外，百威國際（718）亦升14.58％，收0.165元。&#13;<br> 經紀陳話，呢兩隻股仔喺噚日淡市中特別顯眼，不過炒得熱鬧之餘，睇嚟未有足夠散戶跟進，估計炒家應該未散到貨。&#13;<br> 其實早兩個星期前，唔少行家已收到風中國無線會有大搞作，但唔知係咪隻股靜得太耐，所以令人唔係太有信心，好多行家都係聽過就算，隻股噚日升幅超過兩成，成交金額有成1652萬元，佢都覺得有啲走寶。&#13;<br> 經紀陳又話，炒家收貨收咗咁耐，街外貨源已收得七七八八，所以先至升得容易。</p><p>百威只聞樓梯響</p><p>至於百威已經炒咗好一段時間，最高炒過上去0.192元，但仍未聽到公司有好消息落實，跟住連續插番幾日，噚日失驚無神抽上十幾個巴仙，估計唔會有外人跟進。&#13;<br> 慕容小初</p></body></html>