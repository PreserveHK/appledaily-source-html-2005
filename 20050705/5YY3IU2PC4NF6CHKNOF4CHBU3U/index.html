<html><header><meta charset="utf-8"><title>深井≠燒鵝好味煙熏雞隆重登場</title></header><body><h1>深井≠燒鵝好味煙熏雞隆重登場</h1><p>隆重宣布，今日開始深井≠燒鵝！無錯深井燒鵝好味到街知巷聞，但新食力已經悄悄入侵，新店開張主打煙熏雞，又浸滷水又包錫紙又茉莉花茶葉玩煙熏製法麻煩超複雜，揭開錫紙香味四溢，為食一族必試，試後必然大讚：「邊個話入深井一定要食燒鵝㗎，食雞一樣掂！」&#13;<br>&#13;<br>記者：周頌堯　攝影：梁細權　模特兒：Joey</p><p>新店開張闖名堂</p><p>提起深井，正路第一時間聯想到香噴噴的燒鵝，一瞥金漆書法「中華樓」牌匾，明顯與周遭燒鵝店格格不入。入內，店舖以黑白灰三色作主調色，空間感很強烈，店主Joey熱情出迎，解釋在深井開新店原因：「租金低喇，我覺得深井潛力唔錯，嚟緊9月香港迪士尼開幕，相信會帶旺呢一帶嘅人流，旅遊發展局都講到明會重點發展深井喇，所以我對前景抱有信心。」單說沒用，顧客光顧，關心的是食物質素，如何打破入深井必吃燒鵝的情意結，這才是重點：「十個着咗九個人入深井都會食燒鵝，我就要闖出名堂，話畀人知深井除咗燒鵝，重大把好嘢食。」</p><p>茶香煙熏雞&#13;<br>全隻$220　半隻$110</p><p>茶葉方面，選用茉莉花貪其淡淡清香，淡得來又能夠與雞身滷水相夾，香與鹹兩種味道彼此中和，不會一面倒。</p><p>煙熏雞製法複雜</p><p>大廚炮製最新菜式</p><p>說得口響，哪有甚麼鎮店招牌菜？大廚洪哥即搭訕：「茶香煙熏雞！」煙熏雞又稱「太爺雞」，由清末民初一個江蘇人發明，他本身是廣州地方官，丟官後無所事事，某日逛街見街邊檔賣豉油雞，心血來潮買隻回家試運用家鄉茉莉花煙熏技術煮雞，想不到美味異常，流傳至今，由於製法複雜，並非所有食肆都肯花時間做。除煙熏雞外，店子還提供不少創意菜，鵝肝醬墨魚片、金瓜海味蒸蛋與白玉地瓜餅都是必試最新菜式。</p><p>金瓜海味蒸蛋$78</p><p>由廣東菜涼瓜海味蒸蛋演變而來，因涼瓜易出水，為免水汪汪，故以嫩肉南瓜代替。南瓜切成瓜茸，混蛋漿拌勻再放入瑤柱、蝦米、花菇絲蒸4分鐘，好香口。</p><p>鵝肝醬墨魚片$88</p><p>用自製鵝肝醬起鑊，放入幼薄墨魚片與蜜糖豆快兜，速度要快火候要準，兜得耐會喪失爽脆口感，絕對考驗廚師功夫。</p><p>白玉地瓜餅$68</p><p>不選擇紫心番薯，因為較腍身之餘亦都因為賣相唔搶眼。喺蛋白表面嘅蒜茸乾，兩者配合除咗味道能夠互相中和之外，亦帶出非一般既顏色配搭。</p><p>肉末脆茄子$68</p><p>演變自魚香茄子，茄子切片炸至金黃色，而肉碎就選用新鮮脢肉配欖菜及辣椒去炒幾分鐘。</p><p>日本青芥牛仔粒$78</p><p>黃芥末味腥、本地牛肉一炒易腍，故用Wasabi炒美國安格斯牛肉，用鮮蘆笋代替洋葱，來個新鮮配搭。</p><p>玫瑰糕$20</p><p>4件上，美國入口玫瑰花乾煲水，然後就將玫瑰花開水配以馬蹄、玫瑰花瓣，欖仁去製成糕點。</p><p>中華樓（24915555）&#13;<br> 地址：深井青山公路48號陳記商場地下後舖&#13;<br> 營業時間：11:00am-3:00pm，6:00pm-12:00mn</p></body></html>