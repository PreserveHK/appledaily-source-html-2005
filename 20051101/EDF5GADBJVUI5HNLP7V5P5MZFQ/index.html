<html><header><meta charset="utf-8"><title>數碼影音：手機Send相袋裝Printer即傳即印</title></header><body><h1>數碼影音：手機Send相袋裝Printer即傳即印</h1><p>時下嘅手機有過百萬像素已經係好普通嘅事，不過有時影咗好靚嘅相，想話Print出嚟放入銀包，要等到返屋企搞一大輪，都幾唔方便，好彩富士最近推出咗一部手提式打印機mp-70，Size只有一隻CD咁大，而且重直接對應手機，一Send就Print到，方便到極點！&#13;<br>&#13;<br>記者：梁瑋瑜&#13;<br>攝影：陳智良&#13;<br>ImageModels：Seven、Ivy（Starryland）&#13;<br>鳴謝：CafeTrois</p><p>兩粒電印過百張</p><p>富士呢部mp-70，重量只有205g，只係重過一部iPod少少，拎出街好方便，最重要係部機採用兩粒CR2鋰電（售價約$20一粒），就可以印足130張相，就算真係用到無電，都可以好方便咁喺便利店買到嚟補充，唔似得其他手提Printer咁只可以用內置鋰電池，絕對係一部真正手提Printer！&#13;<br> mp-70嘅操作介面非常簡約，機面有數字顯示機內剩餘相紙數目，Print完一張相想再Print，可以㩒Reprint掣，唔使次次再Send相，慳番好多時間！</p><p>紅外線夠方便</p><p>市面上大部份有鏡頭嘅手機都設有紅外線，相信大家都唔會下下拎條USB線出街，mp-70以紅外線作為唯一嘅傳送途徑，其實係相當實用，對應市面上大部份手機，又唔需要好似藍芽咁需要好多步驟去設定，十分之方便易用，好多街坊玩過都話正。&#13;<br> 記者試過用不同手機印相，傳送速度略有分別，好似使用有320萬像素嘅SHARPSX833傳送一幅約800KB嘅相片，需時大約3分鐘，而用130萬像素嘅SEZ800iSend約300KB嘅相就要2分鐘左右，整體嚟講略嫌慢咗少少，要留意mp-70最高支援900KB檔案。</p><p>防水防刮相紙</p><p>mp-70採用LED打印技術，好處係唔使換墨換炭粉，而且唔需要好似用熱昇華技術咁要印幾次，打印速度快得多。呢部機使用富士手提打印機Pivi系列專用相紙，外形同即影即有相紙十分相似，都係有一個白框俾大家寫吓字畫吓公仔，只須幾秒鐘，相片就會走出來，再經過24秒曝光，畫面就會浮現；一包十張嘅相紙售價係$45，計起嚟$4.5一張，比起$30（2張）影貼紙相平咗一大截，最正係呢種相紙外有保護層，防水防刮，更加襟睇襟擺。</p><p>試相</p><p>（試用手機為SHARPSX833）</p><p>手機傳相逐格睇</p><p>記得幾年前男男女女都鍾意影貼紙相，雖然今時今日貼紙相風光不再，但係作為小情侶，又難免要搵啲搞作，影相擺銀包、放喺公司枱頭，𠲖家就等小情侶Seven及Ivy同大家示範吓，富士mp-70有幾好玩！</p><p>1.嚟到咁靚嘅Cafe，用部320萬像素嘅手機影相留念先！</p><p>2.又用手機影相，一啲驚喜都無㗎！&#13;<br> 唔好嬲，等我諗諗計先！</p><p>3.好彩袋住部mp-70出嚟！</p><p>4.只要用紅外線Send出，就會自動Print出嚟。</p><p>5.Print出嚟嘅相重係信用卡Size，放入銀包啱啱好！</p><p>試Print意見</p><p>阿賢核數師&#13;<br> 效果驚喜&#13;<br> 用部130萬像素手機試Print相，效果唔錯，咁細部機都算幾驚喜，不過價錢貴咗少少，如果我有部再高像素嘅手機，可能會考慮下。</p><p>FinnOL&#13;<br> 無藍芽無得試&#13;<br> 用緊Nokia7610，淨係得藍芽無紅外線，所以Print唔到相，覺得唔太方便，部機價錢合理，但相紙貴，Print得多都幾肉赤。</p><p>鄭先生/蔡小姐用家&#13;<br> Size方便&#13;<br> Print相速度OK，但唔知係咪手機問題，Send相時間過長，等到有啲唔耐煩，不過Print出嚟都幾靚，信用卡Size放入銀包日對夜對就最正。</p><p>Profile</p><p>支援檔案：JPEG&#13;<br> 打印像素：254dpi&#13;<br> 電源：CR2鋰電池2粒&#13;<br> 尺寸：129x100x29mm&#13;<br> 重量：205g&#13;<br> 富士（24088663）</p></body></html>