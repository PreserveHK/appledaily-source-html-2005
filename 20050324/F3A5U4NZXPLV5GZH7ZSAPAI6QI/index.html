<html><header><meta charset="utf-8"><title>數碼影音：一嚿電拍足325張相<br>EX-Z750慳薄登場</title></header><body><h1>數碼影音：一嚿電拍足325張相<br>EX-Z750慳薄登場</h1><p>近排卡片DC大行其道，新機更幾乎部部都配個大芒，佢哋話咁先夠搶、夠睇頭。之不過唔少人總會懷疑用個巨芒會唔會特別食電，CASIO最近推出新機就特別強調慳電性能，新機EX-Z750於叉滿電後，就可以拍攝325張相片，加上細機就可以拍出720萬像素相片，相對同級卡片形DC中，當然令人另眼相看啦！&#13;<br>&#13;<br>記者：許福合　攝影：陳陶鈞　ImageGirl：Ana</p><p>Profile</p><p>感光元件：720萬像素CCD&#13;<br> 變焦：3倍光學、8倍數碼&#13;<br> 記憶卡：SD/MMC（內置8.3MB）&#13;<br> LCD：2.5吋&#13;<br> ISO：50/100/200/400&#13;<br> 電源：專用鋰電池&#13;<br> 體積：89×58.5×22.4mm	重量：127g&#13;<br> &#13;<br> 講到明Z750係一部卡片DC，機身當然唔會太厚，只有22.4mm，雖然機身外形無乜突破，依舊EXILIM系列傳統設計款式，不過簡簡單單仍然好得人歡心，加上127g重量，「質量」都算唔錯，放喺袋口傍身絕對輕鬆。&#13;<br> 機背擁有一個2.5吋大芒，畫面都叫滑淨，雜訊唔多，若果你以為用個大芒電池好快扯乾，就不用擔心，Z750使用嘅專用鋰電，喺叉滿電之後，根據CIPA標準，可以拍攝到多達325張相片，順便一提CIPA準則相當接近一般用家嘅使用習慣，所以應可接近實際使用次數。要轉換口味拍攝MPEG4影片，電池亦能夠支持連續170分鐘操作，可以話同拎住部DV機無乜分別。</p><p>720萬像素高解像</p><p>不要以為細機於相片解像度方面就會差人一截，以Z750為例，就用上720萬像素CCD，可以話同好多高檔DC都有得比，不過要留意，當使用最高720萬像素拍攝時，出來檔案體積出奇地大，筆者於戶外拍攝嘅試相，使用最高質素可達到4.1MB一張，想慳位就要留意。&#13;<br> 變焦方面，具備標準級3倍光學變焦鏡，另加8倍數碼變焦，都算可收貨，而最值得一讚，係卡片機中竟然有齊各項手動模式，最啱攝影發燒友自行發揮。另外較特別係當使用自動對焦時，景物接近鏡頭時，相機會自動轉換為Marco拍攝模式，保證用家持續準確對焦，加上具備自由對焦功能，與一般「儍瓜」卡片相機相比，有更佳操控。</p><p>拍攝油畫效果</p><p>CASIOEXILIM系列一向有個唔錯傳統，就係內置有大量BestShot，自動拍攝模式，Z750就擁有多達30種；新增模式中有幾個特別好玩，蠟筆模式可將畫面變成漫畫一樣，雖然「失真」，但勝在過癮，另一個油畫就可將畫面變成畫出來一樣，唔似一般相機咁單調。&#13;<br> 拍夜景亦是Z750一絕，一般DC最多只有夜景、煙花等模式，Z750新加入了一個Cross模式，簡單講即係拍友影夜景時最常用的「十字濾光鏡」，影燈飾或發光體時，佢會展現十字形的光效，好鬼有Mood！&#13;<br> 除好玩外！機身還置有一個非常實用的「證件相模式」，只要拍一次，就自動將1張A4相片變作一式5張證件相，只要印出來就立即使用，好方便。除咗影相有特效外，拍片亦設有多個模式，拍完後更可以立即於機內進行剪接，將唔要部份刪除，亦可從影片擷取相片，功能好齊全。</p><p>捷成洋行&#13;<br> 查詢電話：29262320</p><p>大芒薄機選擇多</p><p>大芒薄機成大熱，論賣相講纖巧，基本彼此都好接近，選購時最好考慮價錢同有無其他額外功能。</p><p>Z572.7吋大芒</p><p>CASIOZ57賣點包括1.6秒啟動、0.01秒快門時間、7點自動對焦及無間斷拍攝影片等，而最搶眼當然係2.7"芒。&#13;<br> 感光元件：525萬像素CCD&#13;<br> 變焦：3倍光學+4倍數碼&#13;<br> LCD：2.7吋&#13;<br> 售價：$3,680（a）</p><p>F10特強ISO1600</p><p>富士F10使用SuperCCDHR，提供600萬像素相片輸出，更特別係ISO感光值可用上1600，細機少有。&#13;<br> 感光元件：600萬像素SuperCCDHR&#13;<br> 變焦：3倍光學+6.2倍數碼&#13;<br> LCD：2.5吋&#13;<br> 售價：$3,580（b）</p><p>FX7勁防手震</p><p>PanasonicFX7具備防手震功能，可以話同大機都有得比，加上配備大芒，細機中好選擇。&#13;<br> 感光元件：500萬像素CCD&#13;<br> 變焦：3倍光學+4倍數碼&#13;<br> LCD：2.5吋&#13;<br> 售價：$3,690（c）</p><p>LS755專業鏡頭</p><p>KodakLS755使用咗專業Schnider-Kreuznach鏡頭；最特別係機身內置拍賣模式，專為網上拍賣物品而設。&#13;<br> 感光元件：500萬像素CCD&#13;<br> 變焦：3倍光學+5倍數碼&#13;<br> LCD：2.5吋&#13;<br> 售價：$3,290（d）</p><p>W77百萬像</p><p>SONYW7機仔細細，但擁有巨芒之外，解像度更達720萬像素，喜愛細機用家，要拍出高質相片又多個選擇。&#13;<br> 感光元件：720萬像素SuperHADCCD&#13;<br> 變焦：3倍光學+2倍數碼&#13;<br> LCD：2.5吋&#13;<br> 售價：$3,890（e）</p><p>A50.5秒啟動</p><p>三洋A5支援多點對焦、高速連拍及多種場景模式，另外起動迅速，只需0.5秒即可Ready拍攝。&#13;<br> 感光元件：500萬像素CCD&#13;<br> 變焦：2.8倍光學+4.3倍數碼&#13;<br> LCD：2吋&#13;<br> 售價：$2,780（f）</p><p>查詢電話</p><p>（a）捷成洋行　29262320&#13;<br> （b）富士　24088663&#13;<br> （c）Panasonic　28330955&#13;<br> （d）柯達（香港）　800901514&#13;<br> （e）SONYHK　23452966&#13;<br> （f）三洋　21936528</p></body></html>