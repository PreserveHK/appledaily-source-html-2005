<html><header><meta charset="utf-8"><title>股海實戰錄：領匯耀目本周之星</title></header><body><h1>股海實戰錄：領匯耀目本周之星</h1><p>趙飛雲選領匯（823）做港股本周之星，相信唔會太多人反對。領匯本周表現確耀目，昨日高位14.15元，長情專一的捧場客贏到笑呵呵，就算最後退回13.25元收市，仍較招股價高逾3成，今年買中一隻領匯，已經跑贏恒指幾條街，叻過好多專業投資者。&#13;<br> 不過，行內人（唔計春江鴨）及太識計數嘅捧場客，就算第1日唔食胡，亦揸唔過第2日，反而「羊生」、「羊太」之輩（並無不敬之意，只是該廣告太深入民心）贏得較盡，可見世事常有意外。&#13;<br> 趙飛雲選領匯做本周之星，除咗今個禮拜表現太搶眼外，事實上，昨日先高後低的走勢，似在日線圖上形成一粒特大的「射擊之星」。呢粒星主淡，反映高位沽壓龐大，如果下周一領匯出現大陰燭下跌，形態將確認，後市走勢會轉淡，如想趁回吐吸納的讀者要小心。&#13;<br> 領匯熱炒再燃起新股熱潮，近日上市的百盛（3368）、敏實（425）、甚至昨日掛牌的新澤（095）都升幅驚人，而快將上市的泓富亦備受矚目，如果泓富同樣有基金垂青狂吸，或者光芒不讓領匯。&#13;<br> &#13;<br> 東風招股　留意駿威&#13;<br> 敏實上市兩日升逾4成，同類股北泰（2339）亦兩日升18%，新股有勢追炒同類股似成風潮。今年弱勢的汽車股這兩日跌完亦識得彈，例如之前提過嘅駿威（203），前日跟隨大市跌至2.35元後，昨日反彈回2.475元，似乎有準備開車之意，莫非只欠「東風」？大市分析及股票推介，周一再談。&#13;<br> 趙飛雲</p></body></html>