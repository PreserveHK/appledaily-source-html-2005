<html><header><meta charset="utf-8"><title>股海實戰錄：博調整快手炒P輪</title></header><body><h1>股海實戰錄：博調整快手炒P輪</h1><p>恒指連升9日，但動力減弱，全靠滙控（005）同中海油（883）頂住，方能保住7點升幅，收報14794，成交退至204億元。&#13;<br> 恒指日線圖昨日又出現一顆十字星，9RSI升至84之上，即使奮力再上，相信幅度亦有限，如能先作調整，後市升勢將會更健康。當然，大市中期升浪已然確認，不少人等調整買貨，調整即使出現，亦不會太深，估計300多點左右便已足夠，到時要買恒指C輪。&#13;<br> 地產股是日表現虎頭蛇尾，近日確實升得太急，回吐十分正常。花旗銀行出報告建議沽售太古A（019），理由係利好因素已反映，小心類似的報告陸續有來。&#13;<br> 國企指數再升34點，報5173，但主要靠中石油（857）同華能（902）頂住，升勢並不全面。午後江西銅（358）停牌配售股份，據聞配售價會較停牌前股價4.1元折讓5-9%。國企配股，配售價必須高於每股資產值，江銅抽水後，股價高於每股資產值的國企會有一定壓力。&#13;<br> 內地今年內第3度調高航油價格，趙飛雲晨早睇完新聞後，改變咗主意，暫時唔敢低吸內地航空股，睇多一兩日至算。</p><p>4937輕注買</p><p>倉內幾隻股份表現麻麻，一拖（038）跌穿止蝕位，已沽出計數。鞍鋼（347）平收3.90元，改為以跌穿3.825元止賺。高寶（274）微挫1格，收報74仙，小圓底造柄時間稍嫌過久，今日若不能突破76仙收市或跌穿73仙，沽出計數。莊士機構（367）仍以70仙為止蝕位。&#13;<br> 大市連升9日後，初露疲態，趙飛雲打算超短線輕注炒一轉恒指P輪，對象係4937，現價8仙，11月底到期，溢價5%，槓桿率43倍。逆勢炒P輪，切記不宜高追，見利即收，輸就要走，最好即日鮮。&#13;<br> 趙飛雲</p></body></html>