<html><header><meta charset="utf-8"><title>受惠人民幣升值<br>股路縱橫：中石化追落後</title></header><body><h1>受惠人民幣升值<br>股路縱橫：中石化追落後</h1><p>港股連升9日，恒指最高14841，收14794，升7點，成交就大為減縮，只得204億元；升降指數轉弱，不計認股證的上升股256隻，而下跌股則有332隻。由於中石油（857）大升，高收6.70元，升3.8%，令國指再升34點，收5173。&#13;<br> 連升9日，恒指由14146升到14794（收市計），上升648點，升幅4.58%，幅度並不算大，而實際上周二（當日恒指上升0.74點）同噚日，都可以講係調整市，只不過市底太強，唔落得。不過，升咗咁耐，點都係真真正正調整一吓，後市的發展會更為健康。噚日，江西銅業（358）做「披成」，而新奧燃氣（2688）又發債，市場有集資壓力，若大市借勢回一回，更好。今次升市，大戶收集成半年，買貨部署，大功告成，理應會全力造上去。&#13;<br> 人民幣升值2%，幅度雖然不大，但由於市場預期人民幣升值之勢會持續（估計一年內會再升值4%至7%），因此對以進口原料為主的公司最為有利，中石化（386）的原油有79%係進口，因此，人民幣一升值，其股價即有強烈反應。</p><p>短炒C輪可揀4561</p><p>上周五，中石化以裂口高開，最高衝上3.30元，收3.25元，升0.175元，升幅5.7%，成交更高達7億股，聽講有幾個大「芬」大舉入市。其實，大行同基金收集中石化，都有成4個月，由3月中開始，中石化走勢成個大型複式頭肩底，上周五以大成交而突破頸線（3.175元）阻力，確認大升浪開展，噚日略作整固，升破3.325元後，即可向頭肩底的量度升幅目標3.625元推進。&#13;<br> 近1個多月，中石油由5元起步，到噚日升上6.70元，升幅34%；中石化由2.725元升到3.25元，僅升19.3%，明顯大落後，人民幣升值同內地石油產品提價兩個利好因素下，中石化有機會收復「失地」，目標3.625元計，升幅只係33%。&#13;<br> 中石化C輪好多，炒短線，可留意4561，噚日收0.295元。中石化若升0.3元，4561係1輪兌1股，即使升唔足，起碼都升0.25元，升幅逾8成。&#13;<br> 高盛證券最新嘅報告就指人民幣升值對中石化有利，將其投資評級由「大市同步」調升到「優於大市」，目標價3.65元。&#13;<br> 郭兆誠</p></body></html>