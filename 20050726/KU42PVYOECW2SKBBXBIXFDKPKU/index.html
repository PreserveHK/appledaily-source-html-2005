<html><header><meta charset="utf-8"><title>　　鄭家富差啲同老婆失散 - 李八方</title></header><body><h1>　　鄭家富差啲同老婆失散 - 李八方</h1><p>白鴿黨成員鄭家富噚日學人做二十四孝老竇，同老婆帶兩個女去會展行書展，佢話諗唔到咁多人，差啲同老婆失散咗搵唔番大家。&#13;<br> 原來阿富個女早前去過書展，有本書好想買，所以成家一齊出動，點知迫餐死，佢同八方講，地鐵站內人多到你唔信，同當年反23條7.1遊行集會有得比。&#13;<br> 相對於外國，阿富認為主辦單位有好多地方可以改善，包括增闢多啲休息區，擺多啲長凳俾人坐吓歇吓腳，唔使個個坐地下。重有，外國有好多點可以寄存新書，方便讀者，香港肯定唔夠。迫得咁厲害，佢擔心有反效果，大家都怕怕唔去。&#13;<br> 阿富呢個暑假公幹行先，下個月十日會帶一個三人隊去海外落實全面禁煙政策嘅地方考察，當然張宇人一定去，重有李國英，黃容根就未最後拍板係咪參加。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>