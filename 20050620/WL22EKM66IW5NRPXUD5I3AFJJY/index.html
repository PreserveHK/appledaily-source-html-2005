<html><header><meta charset="utf-8"><title>出「人情牌」打動沙維奧拿<br>求驗客手記：笠臣搵「巴迪高」做說客</title></header><body><h1>出「人情牌」打動沙維奧拿<br>求驗客手記：笠臣搵「巴迪高」做說客</h1><p>自從白賴仁笠臣執教鞭以來，招兵買馬時梗有啲出位搞作，好似近日有傳佢想打阿根廷前鋒沙維奧拿主意。聽完你肯定會覺得佢大想頭，實情係原來白賴仁笠臣手上有張王牌，就係巴迪斯圖達。&#13;<br> 沙維奧拿近年事業發展麻麻，但始終係國腳級星將，要離開所屬球會巴塞隆拿嘅話都一定會有唔少球會爭，幾時輪到幾乎連英超參賽權都保唔住嘅西布朗？原來白賴仁笠臣好把炮，極可能搵到「巴迪高」加入教練團……，咁大家明啦，巴迪斯圖達係好多阿根廷年輕球員，包括沙維奧拿嘅偶像；只要搵「巴迪高」做說客，話唔定沙維奧拿真係會俾呢張「人情牌」打動。</p><p>不過阿根廷球員喺英超成功嘅例子其實真係有數得計，笠臣以前教米杜士堡搵啲星返嚟都多數名大於實，希望佢真係計好沙維奧拿啱隊波用；否則只係為噱頭，就算真係爭到沙維奧拿都未必係好事。</p></body></html>