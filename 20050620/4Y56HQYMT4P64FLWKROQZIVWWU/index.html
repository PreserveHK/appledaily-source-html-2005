<html><header><meta charset="utf-8"><title>暑假快到歡迎孩童許願</title></header><body><h1>暑假快到歡迎孩童許願</h1><p>萬眾期待嘅香港迪士尼樂園，喺今年九月開幕，近排本地旅遊業界已經積極商議以團體預訂門票同酒店嘅安排，大使一班親戚好友，亦打算以第一時間暢遊呢個位於我哋東方之珠嘅迪士尼樂園，期待同米奇老鼠、唐老鴨等卡通人物歡度快樂時光。&#13;<br> 不過，香港地貧富懸殊，社會上仍有好多貧窮家庭，平日要節衣縮食、過住捉襟見肘嘅生活，遑論有餘錢一家大細去吃喝玩樂消閒！</p><p>填寫許願表格</p><p>蘋果日報慈善基金「童夢成真」專戶，正係致力滙聚善長嘅捐款同支持，為貧困家庭孩子實現夢想，將歡樂帶畀佢哋。呢個專戶喺二○○一年四月成立以嚟，曾安排送贈全新波鞋、衣服、皮鞋、計算機、課外圖書、電子發聲辭典，又曾安排孩子免費食自助餐、上電腦課程、出海觀賞中華白海豚、暢遊海洋公園、欣賞電影及舞台劇等，受惠嘅孩子合共超過九百人。</p><p>有賴善款支持</p><p>大使喺度呼籲有需要嘅小朋友，趁住嚟緊嘅暑假，透過填寫蘋果基金「童夢成真」許願表格，達成心底願望。&#13;<br> 填妥嘅許願表格，請傳真或寄交：將軍澳工業邨西駿盈街八號蘋果日報慈善基金收，信封面註明「蘋果基金童夢成真行動」，待基金審核符合資格後，將盡力助孩子償願。&#13;<br> 另外，「童夢成真」專戶有賴讀者繼續捐款支持，好讓更多嚟自弱勢家庭嘅小朋友願望成真，同時感受社會人士嘅暖暖關懷。&#13;<br> 「童夢成真」專戶捐款編號：C0121&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：adfund@appledaily.com&#13;<br> 網址： http://www.charity.atnext.com </p></body></html>