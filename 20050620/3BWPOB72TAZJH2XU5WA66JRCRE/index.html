<html><header><meta charset="utf-8"><title>老人家要𠱁嘅</title></header><body><h1>老人家要𠱁嘅</h1><p>老人家有時真係好難搞，我老爺唔知點解最近性情大變，以前好似開籠雀，忽然終日坐在家中默不作聲，又話父親節唔會一家人去街食飯，更加唔收任何禮物，令到我老公好擔心。佢哋成家人係好有感情，但係又唔會講出口嗰隻，凡事擺在心上，唔知點表達自己愛心，於是就難為了我呢個家嫂。父親節當日，上到老爺奶奶家，拿出一個便當，放在老爺面前：「老爺，孝敬你嘅！」老爺用眼尾掃掃個盒：「都話乜都唔要咯！」「我諗住你鍾意食銀鱈魚，整個好味銀鱈魚便當，你唔食我同奶奶食﹗」他忽然站起來，夾了一塊魚肉放進口內：「試吓都唔拘！」跟住漸漸多嘢講，話擺到咁靚，梗係好複雜嘞？其實只要將魚塊放入由砂糖、豉油同梅乾整好的調味料一齊煮，到汁料收乾即可。再將獅子狗魚蛋蘸上炸粉放入滾油炸，再細心擺設，放些煮熟的豆角、梅乾在魚肉上，白飯上則放甜生薑絲同炒熟的黑芝麻，咁就又靚又好味。老人家同細路仔一樣，都係要𠱁嘅！（十七）老二中吉</p></body></html>