<html><header><meta charset="utf-8"><title>飲食人誌：劉家輝師傅教路<br>父親節必吃強身健康菜</title></header><body><h1>飲食人誌：劉家輝師傅教路<br>父親節必吃強身健康菜</h1><p>踏出社會工作，方知道賺錢辛苦；成家立室，方明白教養兒女勞心，父親為家庭不斷付出，卻換來老態畢現，有點心痛，晚上看《情迷黑森林》，見50多歲的劉家輝仍精神抖擻，很想自己的爸爸可像他一樣健健康康。今日一於請教他養生之道，再帶爸爸吃健康強身菜，齊齊慶祝父親節啦。&#13;<br>&#13;<br>記者：李淑芬　攝影：黃子偉、林柏鈞、陳智良、陳盛臣</p><p>補腦護髮</p><p>喺香港做老竇好辛苦，經常要諗計變通賺錢養家，諗得多頭髮都變白；繁瑣事多搞到記性都差埋，食三文魚喇，三文魚有Omega3，有助腦部健康，吃黑芝麻都得啫，補腎又護髮。</p><p>黑芝麻擂沙湯圓　4粒$32&#13;<br> 黑芝麻做餡的擂沙湯圓，外層鋪幼細花生粉，皮煙韌，餡不太甜，吃多粒不覺膩。（b）</p><p>烤咖喱鹽三文魚壽司2件$15&#13;<br> 自調日本咖喱鹽撒上三文魚，用火槍燒灼，滲出的魚油溶化咖喱鹽，咖喱香氣特濃。（e）</p><p>胡麻野菜三文魚卷　2件$25&#13;<br> 薄薄生菜包裹三文魚、青瓜與蛋，食味清爽，不蘸醬油，改蘸香口胡麻醬以配合青菜食味。（e）</p><p>潤肺補氣</p><p>雖然教仔好勞氣，但我做爸爸都好講道理，我唔打小朋友！香港空氣質素差，得閒真係要潤吓肺，杏仁、豬肺都好潤肺㗎。</p><p>杏汁燉原個萬壽果　$68&#13;<br> 萬壽果即木瓜，中國人喜歡好意頭，所以改這個動聽名字。生磨杏汁加入蛋白，放進夏威夷木瓜，的的骰骰夠香甜，記得瓜肉同吃！此甜品需30鐘製作，給點耐性慢慢等。（a）</p><p>杏汁白菜膽燉白肺湯　$198&#13;<br> 豬肺啤水3小時，配滋潤菜膽、南北杏，上桌前30分鐘才加進生磨杏汁再燉，加強湯水的杏仁香氣。但要留意，動物內臟始終膽固醇較高，高膽固醇者最好只喝湯，不吃渣。（a）</p><p>強筋骨</p><p>人年紀愈大，筋會變得硬，最好每天抽15分鐘時間拉筋，強化筋骨功能；吃些膠質重的食物，如鹿筋、花膠都好。</p><p>冰鎮鹿筋　$58&#13;<br> 中國人最愛以形補形，鹿筋能壯筋骨補腎，對風濕性關節炎、手足無力、胃寒等有幫助。來自英國及澳洲的鹿筋，以冰鎮上，撈麻油及少許辣油，爽滑得連筷子都夾不穩。（f）</p><p>鹿筋煲薑醋　$18&#13;<br> 有好些男士其實都愛呷薑醋，在薑醋中加入鹿筋一齊煲，加重了膠質，吃時特別黏口。（f）</p><p>壯腰補腎</p><p>腎係男人先天之本，講男士補身，補腎絕對重要。田雞腿、水魚、鷓鴣都係我推介之選。</p><p>燕窩鷓鴣羹　$188&#13;<br> 鷓鴣健脾，亦對腎好，燕窩屬中性，所以這羹絕對老幼咸宜。鷓鴣用上廣西品種，加入了白薯茸，味道鮮甜亦不燥熱。（a）</p><p>核桃炒蝦球　$128&#13;<br> 核桃有壯腰補腦功效，配海鮮炒，以大海蝦蝦球最好，蝦球炒得夠爽，大大隻，有咬口。（a）</p><p>牛油炸田雞腿　$68&#13;<br> 黃薑田雞腿是最補身的，但口感卻未必吸引；牛油脆炸勝在夠香口，但對肝不太好，勿吃過量，無謂補身變傷身。（d）</p><p>水魚醉雞湯火鍋底　$168&#13;<br> 水魚又名鱉，肉味鮮美營養豐富，蛋白質含量高，可滋陰涼血補腎健骨。水魚宜滾5分鐘至全熟，白雞熬湯底不吃，湯底還加入淮山、黨參、當歸、圓肉、杞子等，有行氣活血之效。（c）</p><p>鮑汁花菇皇扣遼參　$168&#13;<br> 遼參能行氣、補虛勞、強腎、去水腫；鮑汁可養陰、健脾胃肝腎；花菇皇來自日本，大大隻夠肉厚勁飽肚，混鮑汁味道濃香，但就較濕寒，不宜多吃。（a）</p><p>師傅強身之道</p><p>記：記者　劉：劉家輝&#13;<br> 記：劉師傅，出街有沒有人讚你大隻？&#13;<br> 劉：有有有！咁我真係大隻吖嘛！哈哈哈！&#13;<br> 記：點解你可以Keep到咁Fit？&#13;<br> 劉：人好比一架車，新買落地零舍爽，定期唧油、抹火嘴先可以減慢老化速度；其實人都一樣，年紀大就絕不能苛求有番廿歲嘅體能，惟有靠注意飲食保持身體靈活，當你50歲重擁有40歲嘅體魄，咪即係賺咗囉。&#13;<br> 記：你有無食補身菜嘅習慣？&#13;<br> 劉：我鍾意周圍試食，又成日問人食乜嘢可以強身健體。我覺得唔一定下下煲乜煲物、食乜鞭物鞭先叫做補身，最緊要係均衡飲食，食物要有營養就得嘞！我乜都食，無特別戒口，一個無病無痛嘅人唔需要戒口，燕窩食得多都死啦係咪！</p><p>a.帝苑軒（27242666）&#13;<br> 地址：尖沙嘴東部麼地道69號帝苑酒店地庫2層&#13;<br> 營業時間：星期一至六11:30am至3:00pm，6:00pm至11:00pm；星期日及公眾假期10:00am至3:00pm，6:00pm至11:00pm</p><p>b.東來順（27332020）&#13;<br> 地址：尖沙嘴東部麼地道69號帝苑酒店地庫2層&#13;<br> 營業時間：11:30am至3:00pm，6:00pm至11:00pm</p><p>c.謙記（28386116）&#13;<br> 地址：銅鑼灣謝斐道440號地下H舖&#13;<br> 營業時間：11:30am至3:00pm（點心），6:00pm至3:30am（火鍋）</p><p>d.BluesbytheBay（27393366）&#13;<br> 地址：尖沙嘴新世界中心地下L012B舖&#13;<br> 營業時間：11:00am至3:00am</p><p>e.和花亭（21482696）&#13;<br> 地址：旺角彌敦道750號始創中心3樓334號&#13;<br> 營業時間：12:00nn至11:00pm</p><p>f.彪哥海鮮菜館（23453855）&#13;<br> 地址：觀塘宜安街4號Q地下&#13;<br> 營業時間：11:30am至3:00pm，5:30pm至1:00am</p></body></html>