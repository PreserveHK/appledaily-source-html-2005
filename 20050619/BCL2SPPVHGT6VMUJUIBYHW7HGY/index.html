<html><header><meta charset="utf-8"><title>　　寶哥哥為煲呔籌二千萬 - 李八方</title></header><body><h1>　　寶哥哥為煲呔籌二千萬 - 李八方</h1><p>煲呔真係識用人，搵到寶哥哥（圖）同佢籌錢，支付選特首嘅開支，八方聽聞到目前為止，已經籌到超過二千萬大元，你話佢係咪好醒。寶哥哥喺香港人脈甚廣，加埋陳德霖，大小通吃，果然奏效。&#13;<br> 八方問競選辦，最後收到幾多錢，佢哋話重喺點算當中，未有實數，不過如果真係超過所需，就會捐晒去慈善用途。根據今次選舉規定，開支上限係九百五十萬，所以如果真係有成二千萬咁多，一定用唔晒，亦即係話，煲呔今次選舉，唔使花一分一毫，咁曾太可以放心啦。&#13;<br> 當然如果真係要計數，煲呔最大損失係自動減人工，因為新特首要跟老董看齊，老董當年大方收少啲，估唔到害到煲呔，而黃保欣又唔識做，新人工要等到2007年先至生效，又的確冇符。&#13;<br> 呢個世界，有得有失，雖然收少咗錢兩年，但係有得入住禮賓府，係用錢都買唔到嘅，係嘛？&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>