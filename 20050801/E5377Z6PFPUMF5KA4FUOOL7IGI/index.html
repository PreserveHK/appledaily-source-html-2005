<html><header><meta charset="utf-8"><title>首部摺得Palm手機XploreM98的骰好色</title></header><body><h1>首部摺得Palm手機XploreM98的骰好色</h1><p>記得上一部Palm手機M28，已經係成年前嘅事！等咗咁耐終於有新PalmPhone出，講嘅係XploreM98，破格以韓Phone最擅長嘅摺叠式機身設計，再配合雙26萬色彩芒及的骰機身，誓要打入主流路線！更重要係今次特設橙、白、銀三種配色，食住潮人嘅好色心態！回首一望設計平平嘅舊式Palm，都係時候要SayGoodbye！&#13;<br>&#13;<br>記者：陳國輝&#13;<br>攝影：黃子偉　ImageGirl：Isa</p><p>Profile</p><p>制式：GSM900/1800/1900&#13;<br> 處理器：ARM9OMAP168MHz&#13;<br> 作業系統：PalmOS5.4Garnet&#13;<br> 體積：95.5×46.8×25.5mm&#13;<br> 重量：109g&#13;<br> 屏幕：雙26萬色TFT彩芒&#13;<br> 通話時間：120分鐘&#13;<br> 備用時間：100小時&#13;<br> 機身顏色：橙、白、銀&#13;<br> 主要功能：輕觸式屏幕、130萬像素相機、無限時Movie、雙介面切換功能、內置《QuickOffice》軟件、SMSAlarm、MP3播放器、TransFlash記憶卡、來電短片顯示功能&#13;<br> Xplore（28625238）</p><p>M98除咗有勁Hit嘅橙色機殼「照住」，體積方面亦比M28有好大進步！最明顯就係長度，由於M98可以摺起，所以平常長度只有95.5mm；不過喺去年推出嘅趟蓋機M28，長度就多達106mm，即係相差10.5mm咁多，若然揀一部掛喺頸，梗係M98適合啲啦！雖然機身縮短咗，但係屏幕解像度依舊維持176×220，機面重多咗個26萬色外屏，好明顯係為加強玩自拍而設！</p><p>手機/Palm雙介面</p><p>處理器及系統同上代一樣，採用ARM9OMAP168MHz及PalmOS5.4Garnet，若擔心因開啟太多Palm程式會拖慢手機，M98相信可解決呢個問題！今次，廠方特別加入雙介面功能，如果唔想用Palm，可以㩒一下機側下掣，介面就立即切換為平常見慣嘅「九宮格」手機介面，功能雖然少咗，但係單手就玩到，而且分類簡單，一㩒就到，重好方便㖭！若然㩒上掣，就變成MP3播放介面，玩家可自設Playlist，唔使逐次揀歌咁嘥時間！</p><p>支援無限時Movie</p><p>M98係首部內置130萬像素鏡頭嘅Palm手機，就算唔係GSM嘅極限，但功能已經好全面。夜間模式、特殊效果等「例牌菜式」當然有齊，另加入一項「光源」功能，分正光及背光，可避免人像過度曝光或者太暗，令色水更均勻；至於Movie方面支援無限時攝錄功能，以3GP格式儲存，影完之後可儲存於手機記憶體或者TransFlash卡，或經紅外線傳送至另一手機。另外，M98內置《QuickOffice》文書處理程式，並支援中英文手寫及九種中文輸入法，對商務人士嚟講應該好啱用！</p></body></html>