<html><header><meta charset="utf-8"><title>一味窩輪：上石化追落後買9102</title></header><body><h1>一味窩輪：上石化追落後買9102</h1><p>今日收市後，滙控（005）同恒生（011）派半年成績表。兩份成績表，對短期港股走向起左右作用。滙控盤數估計中性，恒生盤數估計偏淡。&#13;<br> 上海石化C輪9102：上周五紐約油價再升啲，對中石油（857）、中海油（883）兩隻石油股有利，但相關C輪已成支箭咁上升，高追有風險。&#13;<br> 上海石化（338）可炒追落後，如果油價下跌，佢嘅石化生意又可得益。&#13;<br> 揀上海石化C輪埋手，可供選擇不多，最熱門嘅係9102，成交金額有19球，其他5隻，得兩隻有少少成交，而且全部數據冇隻睇得上眼。&#13;<br> 9102明年6月底夠鐘，輪價34仙，溢價14.2%，槓桿率8.1倍（有效4.2倍），引伸波幅40.7%。數據唔算靚，不過短炒冇問題。&#13;<br> 網通C輪3457：近期國內電訊股好生猛，惟獨網通（906）稍稍濕滯，升過12元又再升無力，上周五收11.90元。有差不多兩個禮拜，喺12元以下等破位，估計隨時彈上去，係時候買定C輪。&#13;<br> 網通C輪又係冇乜得揀，3457係唯一選擇，隻輪明年1月到期，輪價1.50元，溢價6.6%，槓桿率7.9倍（有效5.4倍），引伸波幅31.2%。&#13;<br> 章盛</p></body></html>