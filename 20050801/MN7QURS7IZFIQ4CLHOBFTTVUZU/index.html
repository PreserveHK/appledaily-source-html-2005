<html><header><meta charset="utf-8"><title>濕身晒肌肉　透視露黑Bra<br>Rain、崔智友胸襲日本</title></header><body><h1>濕身晒肌肉　透視露黑Bra<br>Rain、崔智友胸襲日本</h1><p>韓國小天王Rain首次日本個人巡迴演唱會「LIVECONCERTINJAPANRAINYDAY」前晚喺東京國際Forum開鑼，阿Rain當日唔單止盡騷招牌勁歌熱舞，令現場氣溫急升，重露出性感胸肌，搞到全場五千幾個fans暈晒大浪。</p><p>大灑人造雨</p><p>開騷當日，有唔少日本少女着住浴衣嚟捧場，有一百五十位韓國fans重專程飛到日本捧場，Rain以快歌《壞男人》為演唱會打響頭炮，然後用流利日文同fans打招呼。雖然headset喺演唱會中途出現故障，但對Rain嘅演出冇乜大影響。&#13;<br> 當Rain演唱歌曲《我》時重大玩濕身誘惑，台上大灑人造雨，身穿白恤衫、全身濕晒嘅Rain露出胸肌同一排結實腹肌，引嚟全場女fans瘋狂尖叫。Rain喺演唱會開場前舉行記者會，接受嚟自亞洲多國、共六十幾位記者嘅訪問。阿Rain透露佢近排正追睇日劇《我miss係大佬》學日文，重話好想去食壽司㖭。</p><p>宣傳寫真集</p><p>而喺同一日，韓國女星崔智友亦喺日本東京為佢本新寫真集及DVD《TREASUREBOXJiwoo》舉行記者會，重同二百五十位fans舉行聚會。崔智友喺記者會上為早前因身體不適而取消訪日道歉，佢重着上黑色透視裝賣大包，黑bra若隱若現，非常誘人。</p></body></html>