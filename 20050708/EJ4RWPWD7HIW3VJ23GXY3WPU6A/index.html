<html><header><meta charset="utf-8"><title>　　許仕仁點解叫肥龍 - 李八方</title></header><body><h1>　　許仕仁點解叫肥龍 - 李八方</h1><p>煲呔、肥龍同任總風塵三俠認真「好腳頭」，一上場撞正倫敦恐怖襲擊，重話有機會再出現亞洲金融風暴，雖然場仗未打到嚟，但係今日個市唔慌好，八方聽聞特區政府睇到好實，一有新發展就向煲呔、肥龍同唐唐報告，睇吓有乜應變措施，話時話，港股噚日下晝都收到料，先跌百幾點。</p><p>肥龍冇煲呔咁虔誠</p><p>今次恐怖襲擊唔知同宗教有冇關，但係八方知道肥龍同煲呔原來都係天主教徒，煲呔出名虔誠，每日都去教堂，肥龍肯定懶好多。佢同八方講，自己同煲呔唔同，一出世就領洗，唔係大個先信教。&#13;<br> 肥龍最近被各傳媒大起底，八方先知佢阿媽係澳門人，咁就明解啦，因為澳門以前係葡萄牙殖民地，所以澳門人多數係天主教徒，肥龍都唔例外，一出世就有個聖名，咪叫Rafael，同佢阿爸一樣。&#13;<br> 肥龍雖然冇煲呔咁勤力，不過，唔等於唔會去告解。八方問佢同老婆大人星期日去邊間教堂？佢話梗係要比較清靜啲，有啲澳門教堂feel啦，所以喺華仁或者花園道嘅教堂，你一定見唔到佢。&#13;<br> 提起肥龍，佢呢個花名忽然熱爆，好多讀者都𢱑晒頭，連剛收檔嘅競選辦主任李國寶都八卦起嚟，查問許老爺因何有此「雅號」？</p><p>有骨精強先有肥龍</p><p>八方姑且解吓畫，話說《蘋果日報》95年創刊時，風月版中有一個非常具爭議性嘅專欄，其中有兩個主角，一個叫做「骨精強」，一個叫做「肥龍」，佢哋專門流連港澳煙花之地，熟悉兩地風月行情，風頭一時無兩。&#13;<br> 當時，政府有個叫做黎慶寧嘅高官，佢瘦到見骨，於是大家就叫佢做「骨精強」；既然有「骨精強」，邊個做「肥龍」呢？喺高官中，許仕仁個肚腩最大，又鍾意間中同議員講吓兩級半笑話，於是當時重係白鴿黨嘅陳偉業就送咗「肥龍」個朵畀佢。&#13;<br> 呢個專欄到𠵱家已成歷史，黎、許亦相繼離開政府，本來再冇人記得呢兩個花名，點知老許忽然復出，「肥龍」個名於是又重現江湖。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>