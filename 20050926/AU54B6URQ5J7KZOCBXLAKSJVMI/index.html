<html><header><meta charset="utf-8"><title>知己知彼靠交流 - 左丁山</title></header><body><h1>知己知彼靠交流 - 左丁山</h1><p>日本商人康本健守捐款畀中文大學，總數一億零三十八萬幾，當然係一個大數目，一位外籍商人肯捐巨款畀本地大學，令人感動。香港好多富翁捐錢畀英美大學，呢位康本健守先生應該係第一位外國人捐咁多錢畀本地大學。康本健守話支持中大嘅國際化理念、促進各地文化交流嘅工作，所言甚是，各地大學、學生加強交流、研究嘅話，溝通會好啲，和平共存嘅機會大好多。</p><p>竟有人問中大為何要收日本人捐款，實在眼光短淺之至。中國國力由清朝嘉慶年間開始下滑，至到一九七八年止，共一百八十二年，中間被西方列強與日本欺負，衰到貼地，主要原因為政權不開放，閉關自守，不知己、不知彼，其他唔講，中國百多年來視日本為敵，但其實對日本知道多少？革命先烈戴季陶留學日本四年（一九○五—○九），一九一二年二十一歲就做孫文秘書，一九四九年二月逝世，只得五十八歲。一九二八年（三十七歲）出版一本書叫做《日本論》，裏面就慨嘆日本人研究中國之深，中國人對日本認識之淺。七十七年之後，我哋睇《日本論》，不妨諗吓香港人、中國學者對日本認識有幾多、幾透徹？&#13;<br> 日本早稻田大學歷史學部研究生可選讀一科中國古代史，主要研究漢書、後漢書、晉書、唐書、隋書，姑勿論有幾多學生選修，人家歷史系夠膽開呢一科，已經知道佢哋對中國研究之用功，今日中大港大歷史系有冇呢一科，左丁山唔敢肯定，但計埋內地、台灣，有幾多間大學能夠教授日本古代史呢？至於現代方面，日本啲大商社、野村總研等等，都唔知收埋幾多中國資訊、資料。香港嘅大學，收到日本人捐款，以後如能加強港日、中日交流、日本研究，係大好事，千祈唔好閂埋門認叻，盲目排外。</p></body></html>