<html><header><meta charset="utf-8"><title>　　數碼通搞完裸模搞小童 - 李八方</title></header><body><h1>　　數碼通搞完裸模搞小童 - 李八方</h1><p>繼上星期搵半裸模特兒賣新3G手機震撼全城後，黎大鈞嗰檔數碼通，又搞新意思，今次有益身心兼造福下一代，就係搞小朋友──足球培育計劃！&#13;<br> 數碼通噚日喺香港華仁書院，舉行「Smartone-Vodafone青少年培育計劃」曼聯足球學校選拔賽，選出六十位有足球天份嘅八至十五歲青少年，免費參加○五至○六年度曼聯足球學校課程。分數最高嗰位，可以飛去英國曼徹斯特，參加其中一場英超聯賽前舉行嘅○六年度曼聯足球學校精英大賽！&#13;<br> 數碼通搵埋一班球壇名人山度士、陳譚新、潘源良同埋前曼聯足球先生德士貝利（MickDuxbury）負責面試同埋示範。&#13;<br> 成個event的確幾吸引，話晒踢得叻啲，可以飛去英國（係英國唔係北角），八方就一定會參加──如果個選拔賽係喺好多好多年前舉辦嘅話！&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>