<html><header><meta charset="utf-8"><title>一味窩輪：睇中方向一樣輸錢</title></header><body><h1>一味窩輪：睇中方向一樣輸錢</h1><p>上周六講過，炒C輪炒P輪都輸，係好多炒輪者嘅經驗。有讀者K君，抱怨睇中大市方向，一樣唔見錢，佢講嘅蟹輪係恒指P輪4753。&#13;<br> 恒指P輪4753：港股經「8.18」震盪後，恒指8月22日收15218，上周五收15143，比對仍跌75點。照理呢段時間恒指P輪應該有啲進帳。K君8月22日以每份5仙買入恒指P輪4753，𠵱家跌到3.9仙，蝕水22%。&#13;<br> 叫做睇中大市方向，仍要蝕本，問題在於溢價會隨住時間消逝而收縮。8月22日，4753溢價4.9%（槓桿率47倍），現時溢價縮到3.9%（槓桿率60倍，有效21倍）。4753𠵱家點睇？如果恒指忽然大散幾百點，4753當然騰飛，但如果恒指牛皮，牛皮到下個月，到11月尾夠鐘之時，隻輪淨係縮溢價，就已經跌到甩皮甩骨。&#13;<br> 恒指P輪9476：如果睇淡大市，揀恒指P輪炒，寧願唔要太高槓桿率者，避免睇錯市輸到唔清唔楚，要博，應該揀溢價較低者，例如9476。&#13;<br> 9476明年2月尾到期，輪價19.9仙，溢價2.6%，槓桿率17.7倍（有效9.8倍），引伸波幅17.1%。不過，個市睇唔通時，最好C輪與P輪都唔做。&#13;<br> 章盛</p></body></html>