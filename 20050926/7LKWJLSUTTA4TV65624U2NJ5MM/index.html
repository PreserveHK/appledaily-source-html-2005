<html><header><meta charset="utf-8"><title>　　趕入行會寶哥哥棄英籍唔出奇 - 李八方</title></header><body><h1>　　趕入行會寶哥哥棄英籍唔出奇 - 李八方</h1><p>煲呔今次能老董之不能，帶五十九隻立法會大馬騮過深圳河。呢個旅行團，主角梗係民主派，大家密切注意佢哋同廣東省省委書記張德江交手會唔會有火花，果然老張不離老共本質，觸及大原則如六四問題，一撻就着，扮晒立場堅定咁強調「話不投機」。&#13;<br> 冇錯！老張只係地方官，但佢亦係中央政治局成員，而且有後台㗎！因為北訪珠三角呢場戲做到咁大，唔係佢可以自由發揮咁簡單，唔多唔少都可以睇到中央嘅手影，應酬大家遊山玩水、飲飲食食有乜所謂，但講到六四、政改呢啲嘢，民主派以為有偈傾，就太過天真爛漫。&#13;<br> 做完呢場大政治騷，煲呔可以坐低寫埋佢份處女施政報告，敲定新行會成員。八方聽聞，煲呔本來想飛咗啲對頭人、二五仔、蠢鈍兒同懶惰精，但係阿爺話要和諧穩定壓倒一切，煲呔只好忍住度氣，孭住個包袱多一年半載，到下一屆，呢班前朝遺老肯定冇得玩。&#13;<br> 行會加人一早張揚，問題係加幾多個同加邊個。有接近煲呔人士話，人數相信唔會太少，因為咁先可沖淡老懵董嘅殘餘勢力，但係會唔會清一色加入財金人士，就好難講。睇番近日圈內流傳嘅名單，有李業廣、張建東、鄭海泉、范鴻齡以至夏佳理、羅仲榮同李國寶，八方覺得呢張名單好正路，因為香港啱傾嘅俊傑唔多，冇乜得揀。</p><p>冇人聽田少支笛</p><p>不過，滙豐雖然不只一次酸溜溜話自己冇份入權力核心，但相信鄭海泉今次仍然會名落孫山。寶哥哥話過唔想俾人手指指，話煲呔投桃報李以謝佢出任競選經理；其實做大事不拘小節喎，競選辦公室都出埋，唔通真係捱義氣？至於被卿姐稱為「長江一號」嘅李業廣，冇佢至奇啦，呢個就真係投桃報「李」。&#13;<br> 呢個世界，政客或者自命政治家嘅人，講嘢唔使信晒，人望高處，好正常。所以如果大家見到寶哥哥去英國駐港總領事館辦理放棄英籍手續（夏佳理都可能要辦），唔使大驚小怪，因為陳智思當年都係急急跑上花園道放棄美籍，然後就即刻入行會。至於寶哥哥個新鮮出爐嘅爵士銜，就可學曾爵士保留住。&#13;<br> 新行會人選，最失望係田少，因為田少一直嘅賣點，係政黨可以幫政府喺立法會拉票，所以政黨應該入行會，點知冇人聽佢支笛。&#13;<br> 政黨可以得罪，商界不可得罪，商界之中姓李嘅，更加不可得罪，正如李超人，又如李國寶，前者有銀，後者有人，煲呔為免未來七年惶恐，又點會唔識做。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>