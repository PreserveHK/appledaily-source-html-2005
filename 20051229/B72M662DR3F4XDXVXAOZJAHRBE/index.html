<html><header><meta charset="utf-8"><title>三品牌溝上身港式DV手機全球最細</title></header><body><h1>三品牌溝上身港式DV手機全球最細</h1><p>提到「港式」兩個字，大家可能只諗起電車、茶餐廳等歷史「遺迹」。但原來，帶「港式」味道嘅數碼產品亦都唔執輸！喺手機界裏面，就以「新牌仔」ORO為例，旗下首部大作DV-1，除咗挾全球最細DV手機之名殺出一條血路，其機外、機內更擁有來自歐日等大牌影子！正如當入到茶餐廳嗰陣，餐牌上都印着「中西美食」四隻大字，呢種集百家大成嘅特點，就成為「港式」產品！&#13;<br>&#13;<br>記者：陳國輝&#13;<br>攝影：陳盛臣&#13;<br>ImageGirl：Yumi</p><p>本地手機品牌又何止ORO一款！早前如AK、Xplore就以「師兄」身份打入本地手機界；前者近作AK900具備600萬像素鏡頭攻影相；後者更創出首部PalmOS摺機，可謂各展所長。ORO代理表示，雖然DV-1由設計到部份製作都屬MadeinHK，但內餡與NEC為同一「生父」，淨係呢一點已經唔可以睇小呢位「新牌仔」！</p><p>集三大強機之長</p><p>玩數碼產品，港人最冧㗎仔嘢；而手機則以歐美大牌行先。ORO深知本地玩家喜好，不論外形抑或玩法，都流露出大廠影子，絕對係歐、日嘅混合體！</p><p>45°斜上鏡頭</p><p>一般DV手機只會將鏡頭平放於機側處，但DV-1就特別將其130萬像鏡頭呈45°向上傾斜，旁邊搭多盞補光燈，齋睇個款真係勁似三洋部C6！如此獨特嘅設計，未必咁易習慣，但好處係當拍攝人面時，唔使特登將部機舉高咁麻煩。手柄亦刻意加闊及磨滑，與C6一樣更貼緊手位，等玩家用起嚟更舒服。</p><p>扭屏拍片</p><p>講到拍片，必屬DV-1強項！除咗屏幕能作90°扭轉，變成一部可單手操控嘅DV機外，更支援長達110分鐘有聲攝錄，旅行嗰陣用嚟拍個人旅遊特輯就Fit晒！而影片質素唔差，352×288解像度，用個26萬色QVGA芒睇片就最啱。播放格式支援MPEG4及3GP格式，規格同現時Hit爆嘅扭屏DV手機N90有幾分相似。</p><p>強攻音樂</p><p>齋睇機背，右邊鏡頭「啄」位狀似SONY嘅NetworkWalkman。用手機嚟聽歌，不嬲係SONY強項，但DV-1亦加入呢項玩意，都算交足貨。講音質，從機背立體聲喇叭所發出嘅音樂，都幾清脆，而且旁邊還加設2.5mm插口及音樂專掣，可接駁唔同耳機，操作方便，唔使加錢買多個Adapter。不過，DV-1不設記憶卡槽，玩家只能憑機內僅有嘅128MB容量發揮慳家本領，夠唔夠用就見仁見智。</p><p>介面向SONY致敬</p><p>睇埋介面，相信你更加認同DV-1嗰種「港式」雜炒味道！當記者首次開機，其實操作與一般手機無異，既有圖示，亦能夠用Folder方式顯示；不過，當跳至「遊戲」介面，竟發現佢用咗手提遊戲機PSP作為介面，相似度更高達99%！跟住，重發現類似「MacMouse」、「SONYWalkman」等熟口熟面嘅圖示，雖然裏面都係「多媒體」或者「設定」等內容，不過介面夠晒過癮，好啱港人愛騎呢嘅口味！</p><p>PROFILE</p><p>制式：GSM900/1800&#13;<br> 體積：80.5×48.7×21.8mm&#13;<br> 重量：94.5g&#13;<br> 屏幕：26萬色QVGA彩芒&#13;<br> 備用時間：150小時&#13;<br> 通話時間：150分鐘&#13;<br> 主要功能：130萬像素鏡頭連補光燈、DV式設計、支援MPEG4及3GP影片、110分鐘攝錄、MP3快捷鍵、內置128MB容量&#13;<br> AMIXMobile（31882280）</p></body></html>