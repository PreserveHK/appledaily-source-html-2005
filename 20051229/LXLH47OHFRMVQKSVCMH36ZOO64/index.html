<html><header><meta charset="utf-8"><title>菜肉魚之食住上：榴斷絲連榴槤盞</title></header><body><h1>菜肉魚之食住上：榴斷絲連榴槤盞</h1><p>你會點樣解決三餐？除了午餐在公司附近食，夜晚有阿媽煮埋，𠵱家有多個選擇，新開張嘅將軍澳FoodCourt可謂快夾正，食燒味飯有鮑魚做餸，又有無味精老火靚湯下火，甜品有足料榴槤盞，晚晚都好似酒樓大排筵席咁旺場，以後咪唔使煮飯？&#13;<br>記者：馬靜兒&#13;<br>攝影：陳智良　&#13;<br>Model：Zita、Zoe&amp;Katie</p><p>阿媽偷懶勝地</p><p>將軍澳中心DeliPark以開揚綠色為主題，以仿灌木設計，加上仿鋼琴設計的流線型圍欄，增添唔少生氣，長枱長櫈外更有圓枱方便一家人開餐。7間不同種類的食檔由家常中菜、拉麵、泰菜、意大利菜、甜品等，不過，最體貼都是各座位區都有大電視，即使阿媽追緊葉璇點耍手段的電視劇都無問題。弊！阿媽又大條道理唔煮飯！</p><p>新加坡學榴槤菜</p><p>由大埔搬來將軍澳，老闆為了方便打理生意，甚至舉家搬來將軍澳住。老闆娘又專程飛往新加坡，邊學邊做，四年內，向多位師傅學曉多款以榴槤為材料的食品，加入創意，創出榴槤撻、榴槤泡芙、榴槤盞，認真盞鬼，更有新加坡地道旳叻沙和馬來娘惹味飯。&#13;<br> 榴槤屋（22446315）</p><p>日賣300粒：榴槤糯米糍$20/3粒</p><p>啖啖榴槤肉，榴槤粉絲至愛，以每客三粒計，日賣300粒，開榴槤都開到手軟。</p><p>香脆×香甜：榴槤盞$28/6件</p><p>做法創新，以芋頭絲炸香做底，鋪上奶皇醬，再加榴槤肉。咬落有芋絲香脆，榴槤肉香甜。</p><p>榴槤撻$12/2件</p><p>以曲奇皮做撻底，再鋪上一層薄薄的朱古力，唧上香濃的榴槤Mousse，未食已嗅到好大陣榴槤味。</p><p>家常菜無味精</p><p>以家常菜為原則，少油、多菜，最重要是無味精的老火靚湯，晚晚到七、八點就賣光老火湯。在FoodCourt叫餸食飯都有返屋企阿媽煮飯的感覺。&#13;<br> &#13;<br> 家常靚餸（21773301）</p><p>夠健康：龍脷柳炒野菌菇$32&#13;<br>（連白飯、老火湯及飲品）</p><p>龍脷柳脂肪含量低，野菌有大量氨基酸，家常得來夠健康。</p><p>缽仔蒸梅菜豆腐$32&#13;<br>（連白飯、老火湯及飲品）</p><p>以舊式缽仔蒸豆腐，特別有家庭風味，加埋梅菜，好家常。</p><p>秘製叉燒汁最耍家</p><p>一個FoodCourt最重要有燒味檔，每次都其門如市，大排長龍。老闆在台灣經營燒鵝店十多年，自家的秘製叉燒汁是叉燒的靈魂。除了燒鵝、叉燒、油雞等燒味例菜，也有創新的香橙排骨飯和蒙古烤羊排。&#13;<br> &#13;<br> 幸安燒鵝皇（23989968）</p><p>食得最豪：鮑魚叉燒飯$48&#13;<br>（連油菜及飯）</p><p>一片鮑魚一片叉燒，連FoodCourt都有鮑魚食，有突破，叉燒汁更是師傅秘製。</p><p>地道泰菜踩過界</p><p>以泰菜作招徠，提供地道的泰國風味菜，除泰式咖喱炒蟹外，傳統的泰式手撕雞飯和泰式香草烤羊架更是拿手好菜。菜館秘製鐵板蠔仔蛋，有點踩過界。&#13;<br> &#13;<br> 金葉軒（23355128）</p><p>隻隻脹卜卜：鐵板蠔仔蛋$48&#13;<br></p><p>天氣凍，蠔特別肥美，加蛋同炒，以鐵板形式上枱，勝在熱辣辣，啖啖肥蠔。</p><p>其他食店一樣創新</p><p>除了以上四間食店，FoodCourt內還有八太郎、吉＆嬌及尚未開張的Delifrance。其中八太郎以拉麵和小食為主打，創新的八趣燒有鴨胸、日式叉燒、海鮮等，咬落卜卜脆；至於吉＆嬌則以煙鴨胸醋炒意粉及BBQ豬肋骨為主打，自創的吉嬌薯片更值得一試。&#13;<br> 八太郎（22446402）、吉＆嬌（98466213）&#13;<br> &#13;<br> DeliPark&#13;<br> 地址：將軍澳中心&#13;<br> 營業時間：11:00am-10:00pm</p></body></html>