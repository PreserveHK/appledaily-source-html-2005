<html><header><meta charset="utf-8"><title>　　王如登借老毛解圍 - 李八方</title></header><body><h1>　　王如登借老毛解圍 - 李八方</h1><p>粵港青年交流促進會噚日慶祝成立一周年，好多行家收到通知話老董會到，結果個個去晒現場等，睇吓老董肯唔肯講吓政改以及佢位接班人煲呔，順便問候吓佢隻腳重痛唔痛，點知個個去到先發現，老董唔會嚟，搞到啲行家好鬼失望，莫非佢怕記者問佢點睇煲呔前景？&#13;<br> 出席嘅中聯辦主任助理王如登話，佢都唔知老董會嚟，呢啲都係睇大會邀請。講開香港係咪有溫總所講嘅矛盾，登哥就話，唔好一聽到矛盾，就覺得好對立咁，總之返去睇睇毛澤東嘅《矛盾論》，就知道世界係幾多矛盾！&#13;<br> 咁都畀王如登解到圍，真係服咗佢，乜嘢叫做政治正確，王助理可以當樣辦，唔怪得佢三十年如一日，喺左派屹立不倒。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>