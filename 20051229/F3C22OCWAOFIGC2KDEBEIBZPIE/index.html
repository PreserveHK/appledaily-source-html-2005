<html><header><meta charset="utf-8"><title>　　馬丁籌款要做李八萬 - 李八方</title></header><body><h1>　　馬丁籌款要做李八萬 - 李八方</h1><p>白鴿黨窮，但係要學人扮高檔搞環保，結果出動到前主席馬丁喺一月中帶頭行山籌款，因為佢老哥同部份白鴿仔堅持要繼續搞一個叫做「回收動力」嘅組織，推廣家居廢物分類回收，而呢個組織由○三年成立以嚟，已經勁蝕咗二十五萬大元，真係唔少嘢。&#13;<br> 為咗隆重其事，佢哋重出動埋外號「民主黨石修」嘅狄志遠做籌款專員，每位參加者要交入場費二百蚊，而馬丁就加碼，要畀八萬先可以開步，所以佢已經改定個同八方只差一字嘅新外號，就係叫做「李八萬」。&#13;<br> 八萬對馬丁嚟講，當然濕濕碎，不過，佢都唔想自己出晒就算，所以叫啲擁躉喺一月八號中午去旺角行人專用區參加「愛環保、撐馬丁、八萬行」喎。馬丁牽頭應該有吸引力嘅，雖然佢連條行山路線圖係點都唔係好知。佢位助理就好清楚，當日會由慈雲山法藏寺起步，經獅子亭，最後抵達沙田博康邨，全程大約兩粒鐘，沿途重有人講解環保知識㖭。</p><p>叫煲呔攞出政治家風範</p><p>同馬丁講行山路線圖冇意思，但係一講到普選路線圖，佢就成個生晒。佢話，煲呔真係冇鬼用，見到胡主席，都唔敢直接講出香港人（包括佢自己）想盡快普選嘅訴求，乜都好似唔關佢事，只係啲反對政改方案嘅人要求時間表同二○一二年普選啫。「陳四萬叫佢直接講，佢都側側膊，真係令人失望。」&#13;<br> 馬丁一邊講，一邊鬧煲呔搞分化，因為胡溫都冇講泛民唔支持政改說破壞溝通，但係煲呔就成日掛喺嘴邊話唔可以當冇事發生過，一味靠嚇。「除非閂埋門講咗嘢我哋唔知啦。」&#13;<br> 唉，煲呔又自命係政治家，馬丁話佢應該表現出一啲政治家嘅風範，一係學小泉解散立法會；一係就應該修補大家嘅關係，再搞團結，叫六十個議員或者代表坐低傾吓將來點做，但係佢乜都唔做，一味怪泛民綑綁唔啱，而基本法就係有時間表㗎嘛。&#13;<br> 馬丁又話，胡主席成日話要創造條件，同馬力口徑一樣，唔通真係要民建聯贏晒，香港先有機會普選？&#13;<br> 早前有人同八方講，中央舊年都諗過普選時間表嘅問題，但因為張超雄無端端話要推動公投，結果搞到中央騰晒雞，改變主意唔肯畀時間表。八方問雄哥信唔信，佢第一個反應係：「我冇咁大影響力呀？」&#13;<br> 雄哥唔信呢個講法，因為公投就即係體現民主，如果中央有心想推動民主，冇理由因為香港要搞民主就唔推動，完全唔合邏輯、講完等於冇講。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>