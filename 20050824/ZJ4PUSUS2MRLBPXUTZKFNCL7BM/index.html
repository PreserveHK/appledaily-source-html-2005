<html><header><meta charset="utf-8"><title>精明消費：Cream開學記（二）軟硬筆盒<br>牙膏裝筆有乜唔得？</title></header><body><h1>精明消費：Cream開學記（二）軟硬筆盒<br>牙膏裝筆有乜唔得？</h1><p>返學帶書之餘當然要帶筆，呢個時候筆袋筆盒自然大賣特賣；唔想個筆盒筆袋個款咁悶，用嚟用去都係長方形袋仔加條拉鏈，或者平平無奇鐵盒一個，以下介紹一批Cutie特別的筆盒筆袋就啱晒你。擺個搶眼筆盒筆袋喺枱面，上堂悶悶哋時，望吓佢都精神啲啦。太多新款花多眼亂？咁不如睇吓Cream有乜至Hot推介。&#13;<br>&#13;<br>記者：劉昱蘭　&#13;<br>攝影：伍慶泉、陳智良&#13;<br>Model：Cream　&#13;<br>鳴謝：GiordanoJunior服裝提供</p><p>Renee至愛：怪誕筆袋</p><p>呢輪添布頓鬼咁Hit，連Renee都揀咗阿Jack人造皮棺材形筆袋，真係識貨！加上黑色夠晒Cool，襯埋入面鮮紅色的絹，黑紅配搭，充滿神秘感。&#13;<br> 售價：$69（e）</p><p>Hilda心水：我愛零食</p><p>收埋零食喺筆盒咁污糟？原來只係塑膠粒粒。拎住呢個筆盒轉堂時行過走廊，啲「零食」喀喀作響，真係未見其人，先聞其聲，係人都知你行過。&#13;<br> 售價：$48（f）</p><p>Carpo之選：Marie富貴筆袋</p><p>粉紅抓毛筆袋，拎上手好似摸住隻貓咁，肯定迷倒不少少女，加埋Marie的高貴嬌美形象，好有公主Feel。&#13;<br> 售價：$149（c）</p><p>柔軟質地鬼馬造型&#13;<br>玩嘢牙膏</p><p>牙膏形膠筆袋真係好抵死，而且價錢經濟實惠，十蚊有找，抵買之選。朝早未瞓醒時，唔好攞錯個筆袋嚟刷牙呀！&#13;<br> 售價：$9.9（b）</p><p>芭菲班戟</p><p>單單望見啲食物配料，已經夠晒色彩繽紛好吸引，加上重有個公仔頭突出嚟對住你笑，成個筆袋就更加可愛。&#13;<br> 售價：$30（b）</p><p>牛仔布手袋</p><p>呢個筆袋加咗兩條珠仔穿成的肩帶位，一眼望落去真係以為係手袋仔。滿布星星的牛仔布，加上小貓公仔圖案，重附送貓貓鏡仔同埋襟章，全場最Cutie。&#13;<br> 售價：$38（b）</p><p>立體大頭公仔</p><p>HelloKittyAndFriends的筆袋多到成街都係，但最特別嘅就係呢批新貨，立體大頭公仔岳高頭，攤開晒啲手手腳腳，好似趴響書枱陪住你讀書咁。&#13;<br> 售價：$49（b）</p><p>高貴人造皮手袋</p><p>利用魔術貼，在普通淨色筆袋的表面，貼上一塊模仿手袋外形的人造皮，望落似足銀包。創意無限的包裝，使造型簡單的筆袋，立刻變得大方得體。&#13;<br> 售價：$72（a）</p><p>趣致硬盒&#13;<br>自學芭蕾舞</p><p>筆盒上的女孩，逐格逐格教你一啲芭蕾舞的基本動作，跟住做都可以學到啲基本功。做動作時，記住要挺胸收腹，咁先至標準㗎。&#13;<br> 售價：$65（a）</p><p>視力大考驗</p><p>有缺口的圓形可以驗近視，而下面的放射式線條，則可驗散光。呢個筆盒喺你讀書時提住你，唔好忘記保護雙眼嘅重要。售價：$38（f）</p><p>樂天熊仔餅</p><p>好多人望到呢隻樹熊就以為盒內有朱古力餅，用嚟整古為食嘅同學仔都幾過癮。&#13;<br> 售價：$48（f）</p><p>表情多多Chip&amp;Dale</p><p>呢10個Chip仔同埋Dale仔，個個嘅表情都好趣致，而且佢哋個頭凸出嚟，好有立體感。&#13;<br> 售價：$49（d）</p><p>有嘢送&#13;<br>攞埋散銀包</p><p>四十幾蚊買到潮爆鋼煉筆袋之餘，重連埋個散銀包，你話係咪物超所值？&#13;<br> 售價：$42（b）</p><p>貓頭狗骨</p><p>只要有豐富想像力，一個長方形布袋，加啲凹凸位，或者兩個小三角形，外形就似足狗骨同埋貓頭。買筆袋送KamKam貓仔或BonBon狗仔的筆套同埋小鉛筆一枝。&#13;<br> 售價：$45（a）</p><p>售賣點</p><p>（a）	city'super　銅鑼灣時代廣場B1地庫（25062888）&#13;<br> （b）	西田百貨　沙田新城市廣場3期2樓（26941111）&#13;<br> （c）	Solvency　旺角瓊華中心203舖（23880083）&#13;<br> （d）	Angel's　旺角兆萬中心119舖（23846200）&#13;<br> （e）	美之屋　旺角潮流特區203室（21360086）&#13;<br> （f）	Kuyoki　旺角瓊華中心U31舖（23882305）</p></body></html>