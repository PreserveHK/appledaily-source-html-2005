<html><header><meta charset="utf-8"><title>珍珠白N938薄取女性芳心</title></header><body><h1>珍珠白N938薄取女性芳心</h1><p>一年多前，NEC曾經喺香港推出第一款「卡片王」N900，當時挾9.6mm厚度及卡片形機身贏盡口碑。時至今日，NECL1又以11.9mm最纖薄摺機身份出現，但今日介紹嘅新「卡片王」N938，除咗薄，重用仿陶瓷質料包裝機身，企圖撇除一身剛陽味之餘，再以矜貴外形取悅女性！售價高開$4,580，對貪靚嘅女性而言，似乎冇拒絕理由。&#13;<br>&#13;<br>記者：陳國輝&#13;<br>攝影：陳智良　&#13;<br>ImageGirl：Kawaii</p><p>比較上兩代同樣玩TouchScreen嘅N930，分別選用銀、黑色為主調，除咗用色夠Man，金屬物料更加深咗剛陽成份！N938脫離呢種「男性」風格，選用仿陶瓷外殼，珍珠白色帶有「令面」，觀感唔錯；但由於膠殼關係，手感就冇以前咁舒適；同時，四條邊由方變圓，流線型強烈，外觀Cutie，一睇就知係女性專用機。</p><p>網狀喇叭激似iPod</p><p>機身改動甚少，唯一與N930最大分別，就係喇叭位由原來嘅「米」形，一改成為網狀，感覺勁似MP3機。當配搭埋白色機殼及長方形機身，重好易令人諗起iPod！雖然，手機並唔支援MP3鈴聲，更加唔可以用嚟聽歌，但64和弦鈴聲亦可以用響聲震天形容，唔會咁易MissCall。若嫌唔夠聲，咁不如配隻藍芽耳機一齊用！</p><p>手寫變迷你PDA</p><p>預期N938會帶來嶄新女性功能？必令你大失所望。雖然功能唔強，甚至內置記憶只有1.9MB兼冇得插卡，但只係用嚟儲存30萬像素相片，已足夠應付。N938身為一部TouchScreen手機，靠一支Stylus就已經玩足全程，手寫中英文字嘅識別幾準，配合日程表、記事簿一齊用，重以為係一部迷你PDA㖭！</p><p>Profile</p><p>制式：GSM900/1800&#13;<br> 體積：87×56×14mm&#13;<br> 重量：79.3g&#13;<br> 屏幕：6萬5千色TFT彩芒&#13;<br> 通話時間：120分鐘&#13;<br> 備用時間：100小時&#13;<br> 主要功能：筆觸式屏幕、30萬像素CMOS鏡頭、內置補光燈、6張連環快拍、3種特殊效果、15秒無聲短片、支援藍芽耳機、金山詞霸</p><p>男/女用家點睇？&#13;<br>&#13;<br>Kawaii</p><p>N938夠晒薄、容易拎，而且佢機身玩珍珠白，白得嚟重有一股光澤，真係好似珍珠首飾，不過機價真係幾貴吓，好肉赤！</p><p>阿榮&#13;<br></p><p>部機白雪雪，功能一般，男仔就未必鍾意！不過適合女仔用嘅「卡片機」真係幾罕見，如果我女朋友鍾意，會考慮買！</p></body></html>