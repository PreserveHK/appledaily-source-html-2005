<html><header><meta charset="utf-8"><title>艾頓莊開P籌款<br>碧咸嫂Big爆花樽搶鏡</title></header><body><h1>艾頓莊開P籌款<br>碧咸嫂Big爆花樽搶鏡</h1><p>樂壇大姑媽艾頓莊（EltonJohn）每年六月尾，都會為佢名下嘅愛滋病慈善基金同著名珠寶商Chopard拍檔喺倫敦搞番個大型派對，為愛滋病慈善基金籌款。呢個名為「WhiteTieandTiaraBall」嘅舞會，前晚連續第七年舉行，當晚艾頓莊宴請大班名人好友，場面星光熠熠。</p><p>戴鑽鏈晒恩愛</p><p>不過講到風頭最勁嘅，相信都係啱啱去完法國度假嘅碧咸（DavidBeckham）夫婦嘞。前晚碧咸嫂Victoria以一身性感藍白中國綉花RobertoCavalli拖地晚裝現身，豐滿上圍呼之欲出，而Victoria戴住嘅Boucheron鑽石鏈同耳環，據講係碧咸喺法國度假時買畀佢，擺明車馬晒命啦！不過亦都有人批評Victoria條裙好似明朝花樽，品味古怪喎！&#13;<br> 另外，艾頓莊嘅好友伊莉莎伯凱莉（ElizabethHurley）同埋佢印裔富商男友艾雲尼亞（ArunNayar）、莎朗史東（SharonStone）、洛史釗活（RodStweart）同埋佢個懷孕未婚妻PennyLancaster就一早嚟報到。而早前俾艾頓莊點名稱讚嘅兩位人氣歌手JamieCallum同JossStone，前晚亦以一身貴氣打扮現身。</p></body></html>