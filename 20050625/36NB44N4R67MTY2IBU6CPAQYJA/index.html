<html><header><meta charset="utf-8"><title>飲食人誌：奇異果熬魚湯×6種秘製醬汁<br>新派邊爐大混醬</title></header><body><h1>飲食人誌：奇異果熬魚湯×6種秘製醬汁<br>新派邊爐大混醬</h1><p>做飲食最怕一成不變，豬骨煲幾好味都會Out！新開火鍋店有新噱頭，邊爐湯底加入奇異果熬魚湯，啖啖鮮甜味道清新，另有6種秘製醬汁畀你大混醬，是否叫好叫座暫時未知，單是這份力求創新的誠意，已吸引到貪新鮮的為食一族力撐！&#13;<br>&#13;<br>記者：周頌堯　攝影：林栢鈞&#13;<br>模特兒：Katie、Isa</p><p>3種魚湯底任擇</p><p>四季火鍋好，好在一年四季隨時有得食；四季火鍋弊，弊在變化少，一年四季來來去去都是甚麼麻辣、豬骨湯底。3年前喪興豬骨煲，家家火鍋店都話自己最正宗，3年後的今天，再獨沽一味豬骨煲幾好味都無人睬，「骨煲皇」負責人Martin深明此理：「四季火鍋好難做，尤其喺夏天，打邊爐嘅人一定少，所以點都要喺湯底方面搞啲噱頭。」噱頭，其實是推出加入水果的魚湯底：「我發覺一般火鍋店好少魚湯底，所以諗住用草鯇、加州鱸魚同大魚配奇異果熬湯，等客人有多啲選擇。」水果千百種，為何偏用奇異果？「菠蘿、芒果、火龍果我都試過，但只有奇異果先可以完全辟走魚腥又唔會破壞魚嘅鮮味。」</p><p>訂做橢圓形枱好揼本</p><p>新店新裝修，地方潔淨絕非一般地踎火鍋店可比，全店得25張枱，枱與枱之間很闊落，Martin解釋：「打邊爐要大班人企起身烚吓烚吓先過癮，逼逼狹狹就唔好喇。」除卡座方枱外，還訂做的橢圓形枱，每張盛惠$9,000，兩頭闊中間扁，方便人坐中間鍋爐伸手可及，兩邊也可騰出更多空間擺放大小碟配餸。見微知著，提供的木筷子從老子號「萬記」特別訂做，有10吋長：「筷子長啲，夾嘢食都無咁易辣親手喇！」醬汁方面，店子提供3層高日式醬料架，上有茉莉花醬、腐乳醬、辣蟹醬、沙茶醬、南薑黑醋醬和奇異果青芥末醬6種醬料任擇，另加指天椒、芫荽、薑絲、葱茸、葱花與葱白，任客人自由組合大混醬，店員還會因應客人所選湯底與配餸，推介不同醬料作配合。</p><p>大蜆$30　螄蚶$30&#13;<br> 大蜆要完全灼熟，螄蚶則放湯5秒即起，蘸奇異果青芥末醬，有點吃日本刺身Feel。</p><p>雜菌$25　脆玉瓜$15&#13;<br> 茉莉花醬食其清香，配味淡的雜菌與脆玉瓜最夾，Martin：「菌瓜類千祈唔好點豉油，無茉莉花醬點，寧願齋食。」</p><p>鴕鳥肉$30　四寶丸$15&#13;<br> 鴕鳥肉雖屬紅肉一種，但食味超淡，剁碎搓成的四寶丸少不免失去部份肉味，蘸南薑黑醋醬，酸酸甜甜令人更開胃。</p><p>肥牛小$80　中$100　大$120&#13;<br> 竹筒牛滑$30&#13;<br> 沙茶醬味道較濃最夾紅肉，Martin每日到街市睇辦揀貨，肥牛不上乘，寧願不賣。</p><p>黑豚肉特價$18肉眼筋$15&#13;<br> 豬肉宜蘸腐乳醬，因豬肉比牛肉較韌身，肉味亦較寡，腐乳醬味道最濃烈，蘸一點吃，方能提升豬肉肉味。</p><p>白鱔片$30&#13;<br> 澳洲肉蟹時價約$6両&#13;<br> 辣蟹醬用蟹粉加少許蟹殼調成，本身是海鮮所以與白鱔片、肉蟹最夾。</p><p>新湯底推介</p><p>A.奇異果草鯇魚湯$60&#13;<br> 個半奇異果切粒加番茄、薯仔，草鯇取魚腩部份，先輕輕紅燒再放湯熬，免魚肉散開襟熬得多。</p><p>B.木瓜奇異果雪耳&#13;<br> 鱸魚湯$60&#13;<br> 木瓜只微甜，雪耳與蘑菇本身味淡，故配原條加州鱸魚，貪其多肉兼味道較濃，可提升湯底鮮味。</p><p>c.芫荽奇異果豆腐大魚頭湯$60&#13;<br> 芫荽主要辟腥，豆腐本身無味，枝竹只能加強湯底香氣，故配大魚最有鮮味的魚頭部份。</p><p>抵食推介</p><p>噱頭搞盡，輪到實際嘢，即日起至7月15日，惠顧每枱可以優惠價點1碟香草蟹粉餃（$8每碟8隻）或1碟黑豚肉（每碟$18，原價$60），抵食必點一於食盡佢！</p><p>食客有Say</p><p>骨煲皇美食坊（23804221）&#13;<br> 營業時間：11:00am至4:00am&#13;<br> 地址：旺角塘尾道27至41號百勝大廈3號地舖&#13;<br> 座位：約100個</p></body></html>