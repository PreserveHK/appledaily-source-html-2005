<html><header><meta charset="utf-8"><title>數碼影音：<br>PMP轉戰的骰市場Rollei新機扮iPod</title></header><body><h1>數碼影音：<br>PMP轉戰的骰市場Rollei新機扮iPod</h1><p>蘋果電腦嘅iPod，威力究竟有幾大？真係用計數機都未必計得掂，不過睇吓市面上，有幾多數碼產品都以一身iPodLook示人，就知道比時下任何Look更具「保障」價值。而Rollei最新PMPea2020G，亦加入「致敬」行列，功能亦猶如iPod超級版，內置20G硬碟及2.22吋彩芒，唔單止聽歌，連睇戲、睇相都冇問題！&#13;<br>&#13;<br>記者、攝影：劉耀祥&#13;<br>ImageGirl：Yuki</p><p>潮流興玩PMP，閒閒哋都20GB容量，集聽歌、睇相、睇戲於一身，認真多嘢玩。不過現時一般PMP都採用橫度機身設計，機身體積相等於史前PDA，重量就更加唔使講，未睇完半套戲隻手已經「不勝負荷」！所以Rollei就大玩輕量化，最新嘅PMPea2020G一切以細行先，唔單止機身細，就連芒都只有2.22吋，分分鐘重細過你手上部PDA！</p><p>設計簡約影響操作</p><p>ea2020G無論係外形、質感上，都相當iPodFeel，不過只係普普通通六個掣放喺機面。而機側就有功能選單、重複播放及錄音掣，按鈕手感中規中矩。操作方面就唔算係UserFriendly，首先機側嘅功能選單掣與機面操作掣相距甚遠，雖然機身係細，但係想一隻手操作都冇乜可能！而機面操作掣就更大問題，就係指示亦都未清楚，例如「+/-」掣原來亦都係「上/下掣」，「Play」掣又係「確認」掣！雖玩iPod嗰種簡約Feel，不過過份簡約到連操作指示都唔清楚，就認真抵打！雖然機身比起一般PMP又細又輕，之但係重量仍有185g，放落背囊都冇所謂，褲袋就真係「窄窄哋」！</p><p>機細芒細不設喇叭</p><p>好多人都認為睇戲要大銀幕先有Feel，其實細螢幕都一樣可以好好Feel，就好似ea2020G用上2.22吋彩芒，尺寸同好多手機芒差唔多。而效果都算唔錯，夠光又夠清，睇相都合格，不過喺睇戲時就久唔久會有花痕出現，好彩情況唔係好嚴重！但係筆者認為最大問題，就係機身竟然冇喇叭，一定要帶耳筒先有聲，就真係麻煩，睇戲一定要半步不離部機。而其他操作上，圖像介面都本來幾易用，不過搭上個印得唔清唔楚嘅機面按鈕，當堂打晒折扣，所以建議用家都係睇睇說明書先！ea2020G用上1.8吋20GB硬碟，開機時約要7秒鐘「Boot機」，速度都可接受。但係之後進入其他功能，都要等番三幾秒，就有待改進！</p><p>PROFILE</p><p>支援格式：MPEG4/JPEG/WAV/MP3/DivX/AVI&#13;<br> 硬碟：1.8吋20GB&#13;<br> 顯示器：2.22吋/320×240像素/TFT&#13;<br> 視頻制式：PAL/NTSC&#13;<br> 接駁介面：USB2.0/AVIn-Out&#13;<br> 電池：內置式充電池&#13;<br> 使用時間：5小時（影片）/12小時（音樂）&#13;<br> 體積：118×65×20mm&#13;<br> 重量：185g&#13;<br> 查詢：29262320（Jebsen）&#13;<br> </p></body></html>