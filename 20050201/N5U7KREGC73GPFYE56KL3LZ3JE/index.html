<html><header><meta charset="utf-8"><title>股海實戰錄：是好是淡快有方向</title></header><body><h1>股海實戰錄：是好是淡快有方向</h1><p>趙飛雲1月份相當黑仔，其他唔使多講，單睇中信21世紀（241）事件便知有幾黑，但前晚似乎又有些少轉機，買咗條波膽過關3串七，國際米蘭贏2:0、皇馬贏2:0及摩納哥贏2:0，居然又差些少過晒3關，究竟係衰家食尾胡定係旺氣重來？趙飛雲尚未搞得清，如果過晒3關當然唔使咁疑惑。&#13;<br> 港股現時情況其實有些相似，恒指05年1月最後一個交易日反彈之勢持續，上升71點，收13721。恒指全月跌508點，跌幅3.57%。1月低位13320，最多跌過910點，現時由低位已反彈402點，跌幅收窄至508點，走勢有頗大改善，令人憧憬調整有望結束。&#13;<br> 現時無論恒指或幾隻主要藍籌如滙控（005）、中移動（941）、新地（016）及和黃（013）等皆升近關鍵阻力位，若短期能大幅升破阻力位，則今次調整有望結束；相反則只是後抽完成，繼續尋底。&#13;<br> 恒指昨日高位13762，距橫行區頂部13780僅18點，但要確認轉勢，則須升破50日線（13904）及補回1月5日下跌裂口13941-13991。&#13;<br> <br> <spanclass>調整未完機會較大 &#13;<br> 滙控關鍵阻力位在131元，既是50日線所在，亦是去年11月至今降軌所在。中移動昨日高位24.65元，剛巧是1月至今橫行區頂部，最後收24.45元，升0.30元。若要確認重拾升勢，須升破50日線（25.36元）及補回1月5日下跌裂口25.50元至25.75元。新地橫行區頂部在73元，而以重返78元才確認轉勢。和黃較強，三角形走勢近尾聲，升破71.25元降軌，去年12月頂部73.50元要破相信不成問題。&#13;<br> 參考過外圍美股走勢及港股中長線技術指標，則覺得大市調整未完，短期策略仍是吼位買Put輪。&#13;<br> 趙飛雲</spanclass></p></body></html>