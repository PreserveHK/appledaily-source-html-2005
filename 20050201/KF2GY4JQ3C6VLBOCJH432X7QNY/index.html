<html><header><meta charset="utf-8"><title>大學生求職 - 左丁山</title></header><body><h1>大學生求職 - 左丁山</h1><p>大賓架應母校之邀，返到中大校園，向師弟師妹講求職之道，叫佢哋查找不足，了解現實。三十年前，本地大學生人數少，大銀行請人，非港大即中大，未必請到留學生。因為當年能夠留學嘅，屋企必然有番咁上下，職業早有家族安排，唔會同本地畢業生爭。嗰陣時，幾間大銀行認為去外國留學嘅，對本地認識不足，請人會偏好本地生。&#13;<br></p><p>大賓架話現在情況完全不同，就業市場競爭劇烈，尤其是投資銀行出手高，請人唔再分海外、本地兩種薪酬，全部一視同仁，本地生亦有房屋津貼，故此一定要聘請最精銳嘅，冇得符碌。大賓架每年去哈佛、華頓等名校見學生，引誘啲叻仔叻女回港，好幾年冇去港大中大科大咯。&#13;<br> 大賓架對母校啲師弟妹講：（一）投資銀行係服務性行業，呢行嘅語言係英文，寫講英文唔多叻嘅，請勿申請；（二）投資銀行最大嘅市場係中國，唔識講普通話、寫吓中文嘅，請勿申請；（三）香港係亞洲金融中心，服務整個亞洲，入咗投資銀行，隨時要了解海嘯對泰國、印尼、斯里蘭卡經濟嘅影響，知多啲地區政治經濟情況，有分加。每日掛住睇八卦娛樂周刊，唔睇《金融時報》、《經濟學人》、《亞洲華爾街日報》嘅，請勿申請。大賓架話本地大學生最弱係分析能力、面試對答與presentationskills，最叻就係計數，佢哋入唔到投資銀行，通常係喺面試時被淘汰。&#13;<br> 現在搵好工唔容易，皆因全球大學生供應太多。會計Ｙ十幾年前應中大之邀，返去舉行求職講座，佢特登搵咗十位不同行業嘅校友，加埋年薪千幾萬，點知在星期六下午舉行，聽講嘅學生唔夠十個，令到成班校友咕咕聲，覺得嘥晒啲時間。唉，十幾年前大學生唔使聽講座都有好工啦，點似今日咁辛苦。</p></body></html>