<html><header><meta charset="utf-8"><title>截　車 - 谷德昭</title></header><body><h1>截　車 - 谷德昭</h1><p>四線行車的闊馬路上，交通在夜間顯得較疏落，私家車不多，路面上大部份都是搵食車——小巴與的士。遠處有一顆紅綠燈，車輛一字排開，等候轉綠燈。&#13;<br> 準備去蒲，諗住飲酒所以唔揸車的我，站在行人路上最感手足無措，原意是想截一架的士，但所有搵食車司機看見遠處行人路上出現一個肥大身影，眼望望似乎想截車，登時紅綠燈口變成格蘭披治起步點，紅燈仍高掛，各車引擎已發出怒吼，有車想偷步，但又怕被監察交通的攝錄機拍下罪證，於是大家入定排檔，腳面踩着油門，如箭在弦。紅黃燈一着，尚未轉綠燈，閘網已打開，靠最左線的一架小巴率先打指揮燈高速向我迫近，隔籬線的小巴並未放棄，繼續踏大油門，企圖超越最左線的小巴。其實我尚未正式揚手截車，因為心目中想截的是的士而不是小巴，但奈何視線已被兩部小巴所阻，的士在最外線準備高速駛去。說時遲，那時快，兩架小巴已在眼前，中線小巴高速切線，輪胎與地面發出刺耳聲響，最大鑊係我根本唔係想截小巴，於是惟有耍手擰頭示意，其實我並沒有做錯任何事，只是一場誤會，但仍換來兩位小巴司機怒目相向。驚險場面尚未過去，最外兩條線的的士大佬見我唔係截小巴，於是意會我原來係截的士，於是兩架的士以高速駛埋最左線，如果唔係搵食車司機駕駛技術了得，早已炒埋一碟。&#13;<br> 提議劃分兩種手勢，一種截小巴，一種截的士，例如好似拜拜咁手嘅係截小巴，伸直隻手就截的士，好似截過海的士都有特定嘅霹靂舞手勢，一清二楚，唔使產生誤會，亦唔使搞到險象環生。</p></body></html>