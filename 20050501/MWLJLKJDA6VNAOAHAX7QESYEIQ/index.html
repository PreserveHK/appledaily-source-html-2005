<html><header><meta charset="utf-8"><title>　　董太自爆同李國能淵源 - 李八方</title></header><body><h1>　　董太自爆同李國能淵源 - 李八方</h1><p>早前班政務主任（AO）全部出動去送別老董伉儷，八方當時見到一位稀客——前高官李福逑，佢老人家攞住支柺杖都要嚟捧場。後來八方收到料，佢畀面到賀老董「榮升」，皆因佢以前教過董太。&#13;<br> 後來，喺行政會議牽頭宴請老董嗰晚（即係馬仔亨同石禮謙倒瀉橙汁落老董衫袖嗰晚），李福逑個大仔，即係終審法院首席大法官李國能上台話，希望董生退休後，大家多啲時間傾偈；董太跟住就自爆，李國能爸爸李福逑係佢讀中學嗰陣嘅數學老師，於是真相大白啦！至於董太喺邊間中學讀書？咪係聖保羅男女校囉。</p><p><spanclass>首批華人精英 &#13;<br> 講開李福逑老先生，真係來頭大。八方睇番秦家驄嗰本《香港名門》，先知佢係麻省理工碩士，而且好多個第一，包括係第一個華人當上福利署署長（1972）、社會福利司司長（1973）以及華民事務司，而論華人政務官，佢嘅輩份更高，喺佢之前，只有兩個華人做咗港英精英，一個係徐家祥，另一個係鄭棟材。&#13;<br> 李老先生喺八十年代退休，移居多倫多，曾幾何時佢又返咗香港。&#13;<br> &#13;<br> <br> &#13;<br> 傳真︰2623-9278&#13;<br> 電郵︰pf_lee@appledaily.com</spanclass></p></body></html>