<html><header><meta charset="utf-8"><title>　　證監請主席甄選會多猛人 - 李八方</title></header><body><h1>　　證監請主席甄選會多猛人 - 李八方</h1><p>證監會主席沈聯濤今年九月底任期屆滿，噚日證監會喺報紙登廣告，全球招聘主席。廣告講明，因為立法會正討論將證監會主席個位一拆二，分為主席同行政總裁，若果落實，獲聘者會填補行政總裁個位，至於主席個銜頭只可以暫時掛住，直至搵到「真命主席」為止。&#13;<br> 作為證監會未來嘅最高統帥，要肩負維持同推廣公平、有效率、具競爭力、高透明度及有秩序嘅證券市場，任重道遠。為咗確保搵到嘅人符合最高資格要求，負責甄選嘅委員會亦唔簡單，包括財政司司長唐英年擔任主席，成員有財經事務及庫務局局長馬時亨、李業廣、曾鈺成、鄭維志同埋張建東等。&#13;<br> 要求咁高，相信證監會出手都唔會低，沈聯濤𠵱家嘅年薪差唔多七百萬。招聘日期喺呢個月廿一日就結束，認為自己可以肩負呢個重任嘅人士，快啲行動啦！&#13;<br> &#13;<br> <br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>