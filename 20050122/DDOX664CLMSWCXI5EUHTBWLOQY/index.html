<html><header><meta charset="utf-8"><title>社工有多種 - 左丁山</title></header><body><h1>社工有多種 - 左丁山</h1><p>房委會有意資助公屋綜援戶盧少蘭為領匯官司上訴到終審庭，引起房委會委員大辯論，民建聯嘅陳鑑林與葉國謙都反對，如何擺平，好考孫明揚功夫。搞唔掂單官司，領匯上市好麻煩，孫公係務實派，貼錢打官司係上策，一位本地資深律師對左丁山講，人人都有權打官司，官司一上咗法庭，雙方律師就應該各出奇謀，盡量利用每一個法律角度、程序去爭取勝利，領匯班高薪律師好似只識上堂搵例書，唔識街頭打交戰術，於是俾對方玩殘咗。</p><p>主動權在盧婆婆之手，佢與背後之社工、議員唔知會出乜嘢招數，房委會?領匯顯然處於捱打狀態。一位讀者自稱「一社工」來電郵：《對社工評論的回應》，佢話：「閣下曾在專欄中論及在領匯事件中，那位女社工的處事手法不太正確，且令閣下之友人本想捐款而卻步。本人希望指出社會工作手法，社區工作模式只是其中一種。像那位女社工的處事手法，本人認為應得不到大部份社工認同，因為她已可能違反了社工的專業守則，即代替了案主作決定和說話（參考她在庭外的矛盾敍述）。若有各方人士因她的手法而感到不滿，可直接向社會工作者註冊局投訴。」（左按：那位女社工據講因為反對註冊制度，根本冇註冊，所以投訴都冇用。）&#13;<br> 「請不要因為那位女士手法過於偏激，便變成（誤以為）社工的手法偏激。她只能代表她自己，極其量只能代表其機構，但絕不能代表社工界別。」&#13;<br> 因為個別激進社工嘅表現，好多老友以為啲「北斗星」就係共產先鋒，只識無限擴張咁爭取福利，於是聽見社工兩個字就怕怕。呢位社工讀者來電郵，可澄清一般誤解。</p></body></html>