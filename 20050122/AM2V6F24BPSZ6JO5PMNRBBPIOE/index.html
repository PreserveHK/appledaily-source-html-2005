<html><header><meta charset="utf-8"><title>中區警署羈留房大公開</title></header><body><h1>中區警署羈留房大公開</h1><p>中區警署古迹群要悉數保留，還是斬件清拆？政府、民意各有立場，唯一肯定是今日起連續三個周末及周日的中區警署開放日，鐵定如期舉行，據知四千張免費入場券已於16號當日全部派發完畢。若未能親身造訪，別失望，今日《短線遊》將會帶大家直闖中區警署內部，一睹這141年歷史的古迹；要不，閣下亦可暢遊中西區文物徑，發一日思古之幽情。&#13;<br>&#13;<br>記者：尹珊珊&#13;<br>攝影：伍慶泉、陳盛臣&#13;<br>模特兒：Low、Bonny（StarAsia）</p><p>1﹒中區警署古迹群</p><p>斷両秤，曾稱「中央警署」，又稱「大館」的中區警署，可謂本港最具價值古迹之首，當中最悠久是建於1864之營房大樓，及後警署逐漸擴建，到1995年，中區警署連同毗鄰的前中央裁判司署及域多利監獄，更被列為法定古迹。&#13;<br> 這次旅遊事務署舉辦的「中區警署開放日」，會安排市民有1小時參觀時間，其中30分鐘是導賞遊，由導賞員講解歷史，1月30日的開放日還會加插1小時的「阿Sir話當年」環節。不過，鑑於這次導賞團只作局部開放，但對首次進中區警署的阿Low和Bonny而言，倒是彌足珍貴的機會。</p><p>為古迹出一分力</p><p>導賞團先有導賞員講古，跟手直入營房大樓的報案室，再參觀羈留房，羈留房環境惡劣，瞓覺得塊鋪咗張氈嘅木板，開放式廁所又無抽水，𠵱家陣臭味都未散，更恐怖係聽聞呢度係全差館最猛鬼的地方。壓軸景點差人每日當更必到的槍房，之後再到香港島衝鋒隊指揮部，營房大樓算係匆匆睇過。&#13;<br> 下半場戲肉集中在總部大樓與前中央裁判司署，前者主要講建築風格，而後者最特別係開放咗一個法庭。雖然今次參觀只係走馬看花，但阿Low同Bonny都同聲話好難得，因為開放日期間旅遊事務署會收集建築群日後用途的意見，有入場券的朋友，記得提出意見，為捍衞古迹出一分力。</p><p>3大必睇位</p><p>1﹒睇警匪片都會見過嘅槍房，原來真係有個好似診所取藥處嘅窗口。&#13;<br> </p><p>2﹒港島衝鋒隊指揮部辦公室已搬走，據說有大嘢PTU都會喺度集合。</p><p>3﹒呢個空空如也的法庭，乍看無乜嘢睇，但其實呢度係全港最早嘅法庭之一，一柱一石都有古講。</p><p>順行「中西區文物徑」</p><p>中西區文物徑共劃分A、B及C三段路線，今次我們到訪的中區線（A線），涵蓋42項歷史建築及遺址，除上述鄰近中區警署的建築物外，其他古迹詳情可參考古物古蹟辦事處網址： http://www.amo.gov.hk。 </p><p>2﹒《中國日報》報館舊址</p><p>士丹利街這紅色指示牌究竟紀念甚麼？原來此處乃《中國日報》報館舊址，該報於1900年創刊，是孫中山先生於1899年命陳少白在香港籌辦的第一份反清言論報章，亦是興中會與各地革命黨人的聯絡處，此報僅發行了11年，現在只可憑弔牌上一張復印的黑白報紙了。&#13;<br> 地點：士丹利街24號</p><p>3﹒和記棧舊址</p><p>又關孫中山事！這指示牌佇立於商舖前方，旁側有小巴站，並不顯眼，連Bonny都話：「遠睇重以為係時裝店宣傳板㖭，乜原來有嘢講㗎！」講乜？原來此處乃和記棧舊址，昔日的一間鮮果店，實際是革命活動基地，1903年廣州起義一役，都喺呢度策動及指揮志士㗎！&#13;<br> 地點：威靈頓街24號</p><p>4﹒舊牛奶公司寫字樓</p><p>「藝穗會？我都喺度睇過展覽啦！」阿Low小朋友稍安無躁，這座1892年落成的建築物，前身是供應冰塊和牛奶製品的冷藏庫，70年代空置後因日久失修而破爛陳舊，至83年藝穗會進駐於此，經20年來8次重修，先有今時今日咁風光，可謂歷盡風霜。&#13;<br> 地點：下亞厘畢道2號</p><p>5﹒聖保羅堂</p><p>離開藝穗會，往雪廠街方向進發之際，Bonny手指指道：「你睇，上面座聖堂好靚喎！」阿Low見狀即翻閱手上資料，「𠵱，原來都係文物徑其中一個景點喎！」此聖堂名聖保羅堂，於20世紀初興建，頂部建有尖長的塔樓，帶有哥德式建築風格。&#13;<br> 地點：中環己連拿利</p><p>6﹒都爹利街石階與煤氣路燈</p><p>甫踏上石階，兩人即大叫：「好熟口熟面，究竟喺邊度見過呢？」其實唔難估，事關這條建於1875至1889年期間的石階，過往是不少電視電影的取景地，唔少男女主角都喺呢度相遇或分手，四座煤氣路燈則置於石階兩端的欄杆上，在本港已碩果僅存。&#13;<br> 地點：都爹利街</p><p>7﹒1841年原有海旁紀念牌匾</p><p>要找尋這塊紀念及標記1841年海旁填海工程前原有海旁之牌匾，很艱難，走遍整條畢打街也未見蹤影，還是阿Low夠眼尖，在置地廣場入口處附近找到它：「我行過Landmark幾百次，都唔知呢度有塊牌匾。」深信唔少中環人同樣走漏眼。&#13;<br> 地點：畢打街近置地廣場入口</p></body></html>