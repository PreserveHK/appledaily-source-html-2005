<html><header><meta charset="utf-8"><title>寵物花園：<br>柴犬徵婚　我傻，但我心地好</title></header><body><h1>寵物花園：<br>柴犬徵婚　我傻，但我心地好</h1><p>在日本片集中，陪住公公、婆婆、兒孫一家，整天咧開大嘴笑、樣子得意的狗仔，就是我的族人。我叫Soba，是日本國寶柴犬，行年兩歲零四個月，尚未娶妻，屋企人有老竇、媽咪和大佬Muscle。雞年雖是盲年，但都是時候成家立室。不過老竇話香港好難搵到同我一樣的柴犬日本妹，所以今次咪要出個徵婚啟事，睇吓搵唔搵到我的真命天子。&#13;<br>&#13;<br>記者：邵超&#13;<br>攝影：陳智良</p><p>記得當時年紀小，老竇把我從景隆街的寵物店買回來，林家就是我生活、成長的地方。兩年來這裏一直是我的世界的中心，現在我要準備結婚，而且已經練定金句：「WillYouMarryMe？」</p><p>婚禮預演</p><p>身家清白</p><p>「結婚」對我來說，其實不會太陌生！老竇和媽咪結婚的時候，將我和大佬的親密照片印在請柬裏，現在用來徵婚都覺得幾合用。不過我結婚的時候，親生老竇和媽咪應該唔可以來飲喜酒，因為出生不久，我便跟他們分開了。我只知他們是日本狗，而我和親生細佬就在台灣出生，有純正日本血統。細佬是全棕色毛髮，坦白講句，佢靚仔啲！但係老竇（養父）就覺得我儍里儍氣不怕人，似足日本片集裏的明星柴犬，勾起他的童年回憶，於是帶咗我返屋企。</p><p>兄弟情深</p><p>後來我又有了一個大佬Muscle，他是JackRussell犬種，一身結實肌肉。一世人兩兄弟，大佬拿不到寫字枱上的東西，我會一一為他辦到。大家做錯事就一齊承擔，不過罪名通常都是衰「偷食」，有時難免要過「鐵窗生涯」。雖然大佬偶爾會趴在窗前哭喪鬼般哀叫扮可憐，不過老竇就賞罰分明，判刑絕不手軟：通常輕則三十分鐘，重則一小時。林家的家教就是這樣，未來的老婆大人，我如果有錯你都可以罰我！我相信我可以畀到幸福你！</p><p>情同手足</p><p>宗旨為助人</p><p>成家立室講本事，我年紀還小，無能力賺錢養家，不過老竇、媽咪會全力支持我的婚禮一切所需，希望能趕得切共度情人節。自問儍更更，老竇經常話我頭腦唔清醒，經常被大佬指使我做東做西，不過我的做狗宗旨是「助人為快樂之本」，看到別人快樂的笑容，就是我最大的驕傲。我為人又有點害羞，對新事物總要接觸久了才肯接受，不愛整天黐着老竇、媽咪做裙腳仔，最怕上廁所時俾人望，專長只懂Stand和HandHand，不過樂天的性格就敢認第一。</p><p>賣笑娶老婆</p><p>自從入咗林家，老竇幫我改名叫Soba，日文解做「在你側邊」，意思是希望我常常陪住他們。大佬的性格就較為蠱惑和裙腳仔，不過最後也被我的開朗性格感染，近日開始笑多咗。哈，咁我將來娶老婆都算有一技傍身喎！&#13;<br> 近日為了相親的事，心情有點緊張，飯量減少。不過我有信心以我這種忠厚老實的斯文類型，自然會散發出一種親和感，最終都會搵到一個合襯的對象。我個人就比較喜歡日本妹，同鄉容易溝通嘛！娶老婆是人生大事，老竇最近重替我開了一個相親電郵wowb@netvigator.com，希望我的真命天子快啲出現！</p><p>暖到入心笑笑柴犬</p><p>我的族人在日本地位超然，約1930年被日本政府列為「天然紀念物」，受到國家保護，是日本犬種中最普遍、最易飼養和最易馴服的一種，重有專門柴犬月刊㖭！我們屬於小型犬，源自秋田縣，日文名ShibaInu，中文意思是小狗。我們對飼主十分忠心，受到老中青幼四代人的喜愛，他們都把我們當成家庭成員，經常陪伴老人和細路。獨立、機警的我們本來是活躍在山岳地帶的工作犬，現在已經入屋做晒家庭犬。&#13;<br> </p><p>檔案</p><p>姓名：Soba&#13;<br> 出生日期：2002年9月24日&#13;<br> 性格：細膽、開朗、儍氣、熱情&#13;<br> 嗜好：食、玩&#13;<br> 專長：Stand、HandHand</p></body></html>