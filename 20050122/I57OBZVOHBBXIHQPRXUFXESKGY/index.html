<html><header><meta charset="utf-8"><title>爆機狂迷：<br>終於登陸XBOX最強聲畫冇Lag機</title></header><body><h1>爆機狂迷：<br>終於登陸XBOX最強聲畫冇Lag機</h1><p>要數家用機最受歡迎足球遊戲，當然首選《WinningEleven》系列，最近卒之登陸另一部家用主機XBOX上，憑強勁嘅硬件機能，造出真實度更高畫面，配合5.1聲效，可以話無論聲畫質素，都係有史以來最靚最勁嘅《WinningEleven》版本，加埋屬於英文版，球會球員都會以真實名稱登場，作為球迷兼機迷，當然玩得更過癮。&#13;<br>&#13;<br>記者：許福合</p><p>這次於XBOX上推出嘅《WE8》，雖然嚴格上唔算首次推出，不過同之前嘅PS2版甚至PC版相比，無論畫面同音效質素都有相當提升。憑XBOX嘅硬件機能，球員到球場背景，效果都可有媲美電腦遊戲效果。筆者試玩嘅金碟版本，就發現明顯比PS2版靚得多，而且玩落亦較為順暢，例如當直入埋門最後一腳，再無窒下窒下嘅現象（Lag機）。另外當球員在處理角球或自由球時，動作一氣呵成，玩落球員動作明顯更為爽快，加埋接近真實嘅精華片段同CG動畫，可以話愈來愈有「實況」足球嘅味道。講到音效，XBOX版《WE8》將會支援5.1音效，更可將PS2同電腦足球Game都比下去，有如置身球場中玩一樣。</p><p>一眼認得碧咸</p><p>XBOX版嘅《WE8》將會以英文版推出，玩家再唔使自己將球員名稱逐個更改，而且當中收錄咗136間球會及球隊，超過4,500個球員出場，當中更包括頗受歡迎嘅荷蘭、西班牙、意大利聯賽，都會以實名登場，對球迷來講可謂一大喜訊，玩家可以親自控制喜愛球星作賽，玩起來自然特別有味道。XBOX版亦保留咗修改球員資料功能，作為更改球員樣貌、球衣及球靴等資料，鬥波之餘重多樣嘢玩！除咗球員名夠「真實」之外，無論作賽中途或鏡頭重播，球員樣貌像真度亦得到提升，保證各位可一眼認出各個球星，當播放片段時，更有如睇緊真人球賽，認真逼真。</p><p>MasterLeague最襟玩</p><p>《WE8》出名之處，除咗係其操控性高，比一般足球遊戲來得爽快外，其MasterLeague玩法更係將遊戲變得更耐玩元素，XBOX版當然亦有包括在內。玩厭咗親身上陣作賽，亦可改玩呢個模式，以領隊身份培訓一隊球隊，跟手安排賽程、買賣球員等工作，以建立一支強隊為目標，今集最勁係可以選擇原班人馬開始，參與比賽可以獲得Point，作為買球員之用。若果一開始就用晒勁高身價嘅球星，會因為人工高而出現入不敷支情況，同時亦要留意球星狀態，先可以打出水準，所以賽前訓練變得重要。而今集較特別係各球員能力會隨住年齡增長而增減，大大提高《WE8》嘅真實感同趣味性。</p><p>Live!支援有疑問</p><p>XBOX一向都力谷Live!網絡對戰服務，而XBOX版《WE8》公布後不期然令人期待Live!嘅支援，因為經過Live!，可以話將傳統足球遊戲注入新元素，最基本係網上對戰，可預期有多人同場參賽，甚至舉辦網上聯賽，所以Live!原本係筆者重點測試項目之一，而試玩嘅金碟目錄亦確實有「XBOXLive」選擇，可惜香港微軟表示暫時仍未啟動，故Live!支援度未能測試，而開發商KONAMI亦未有Live!嘅確切資料提供，兩大官方資料均未有確切答覆，暫時嚟講仍係一大疑問。&#13;<br> 筆者從網上各大遊戲網站搵到嘅資料顯示，各方測試員都未試玩到Live!，資料可以話一片空白。網上甚至有小道消息，質疑KONAMI能否第一時間可完成Live!部份嘅程式設計，於遊戲推出時同時啟動。XBOX《WE8》將於2月1日正式賣街，到時應可有確實答案。</p><p>對應機種：XBOX&#13;<br> 遊戲類型：足球運動&#13;<br> 開發商：KONAMI&#13;<br> 推出日期：2月1日&#13;<br> 行貨售價：$299&#13;<br> 客戶服務專線：800964215&#13;<br> (C)2005KONAMI&amp;KONAMIComputerEntertainmentTokyo</p></body></html>