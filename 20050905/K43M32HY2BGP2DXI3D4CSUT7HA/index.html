<html><header><meta charset="utf-8"><title>數碼影音：薄機　手動　防震<br>CASIOZ110平賣$2,280</title></header><body><h1>數碼影音：薄機　手動　防震<br>CASIOZ110平賣$2,280</h1><p>最近薄身DC，新機頻頻登場，好多重係屬功能超強級數，擺明要將專業級機種取而代之，咁強嘅功能自然吸引到唔少用家喜愛，不過對一般攝影新手來講，專業嘅功能可能就未必用得着喇，佢哋追求嘅可能係簡單易用，相片有一定水準，最重要係價錢夠經濟實惠，今個星期CASIO同acer就各自推出大眾化數碼相機應巿，影人影相之餘，亦適合一眾學生哥買嚟做功課之用，夠抵玩！&#13;<br>&#13;<br>記者：許福合　攝影：伍慶泉&#13;<br>ImageGirl：Mandy</p><p>CASIOZ110Profile</p><p>感光元件：600萬像素CCD&#13;<br> 變焦：3倍光學、4倍數碼&#13;<br> 記憶卡：SD/MMC（內置8.7MB）&#13;<br> LCD：2"&#13;<br> ISO：50/100/200/400&#13;<br> 電源：AA電芯&#13;<br> 體積：90×60×27.2mm&#13;<br> 重量：136g</p><p>CASIO一向喺輕型DC界相當有名，新返隻Z110就係最新入門級代表，600萬像素、功能齊全，賣價都只係2千多，相比起同級DC好多都要做到二千中至二千尾，感覺絕對抵玩！同場重加上acer新系列CR-8530同CS-5531，分別為800同500萬像素，實行高中低檔向用家夾擊。</p><p>Z110細機手動拍攝</p><p>CASIO雖然高低檔次級別數碼相機都有推出，不過講到最具人氣嘅都要數返佢嘅薄身EXILIM系列，Z110機身雖然未能列入卡片機之列，不過都叫迷你輕巧，要彈嘅係機身設計與同系列變化不大，欠缺新鮮感，但總算能保持一貫好揸好用風格，不過不失。&#13;<br> Z110解像度達到600萬像素級別，與現時一般入門級機所提供嘅500萬像素級別比較自然稍高一線，鏡頭可提供3倍光學變焦，估唔到鏡頭彈出嘅速度出奇地爽快，開機過程大概只需1秒多就完成，一開始已經畀人唔錯嘅印象。一般入門級或細機，都只能稱為儍瓜DC，因為多以全自動拍攝為主，玩家自主空間唔大，Z110就提供咗全面手動操控，用家可經十字掣設定光圈、快門同曝光值，並以中間粒「Set」掣切換，以後拎住部細機都可扮專家影相！</p><p>追上潮流玩防震</p><p>近排推出嘅數碼相機，雖然繼續強調相片質素提升、操作易用等，不過好多用家都開始覺得有啲麻木；今期新「潮」玩功能，就係薄身防震，全新Z110當然亦跟上呢股潮流啦！內置AntiShakeDSP引擎，基本功能同CASIO新近推出嘅Z500相近，同樣可減低「手持拍攝」時所做成嘅震動之餘，「拍攝主體」嘅震動，亦一樣有防震效果。&#13;<br> 新手拎住Z110都唔怕會束手無策，事關內置多達28種場景拍攝模式，只要從圖示中選擇合適場景使用，拍出來嘅相片一定交到貨，唔怕失手！要將相片印出嚟，又支援有PictBridge和USBDirectPrint，可直駁打印機使用，夠晒方便。Z110作為附加嘅拍片功能，可拍攝VGA（640×480像素）MotionJPEG影片，並且有埋擷取影片打印，功能好實用。</p><p>查詢：捷成洋行（29262320）</p><p>acer新機雙連發&#13;<br>CR-8530超抵玩800萬像素</p><p>電腦大廠acer近排都力搶數碼相機市場，好似今個星期佢就連氣推出兩部薄身DC，CR-8530同CS-5531！淨比機身設計，感覺同Z110都可以有得揮，迷你機身配鋁質外殼，勁正！&#13;<br> 至於硬件規格，CR-8530更係稍高一線，採用828萬像素CCD，變焦就係大路規格，3倍光學變焦，而數碼變焦則落足料，提供到5.1倍，影得夠遠之餘，亦可以影近，開咗Macro功能後，可近至5cm拍攝，實行遠近都一樣照拍！機背內置咗至時興嘅2.5"芒，試用時發覺畫面尚算能追上鏡頭速度，不過顏色一般，室內使用略為偏藍，室外使用就問題不大。CR-8530同樣適合學生哥使用，內置PictBridge技術，可直駁Printer印相，更為方便！</p><p>Profile：</p><p>800萬像素CCD/3倍光學變焦/2.5"芒/SD卡</p><p>CS-5531拍錄MPEG4</p><p>另一部CS-5531，外形同CR-8530相似，不過就轉用銀色機身，500萬像素級別，配3倍光學及4倍數碼，雖然屬於低檔次入門級機種，不過都內置一個2.5"芒，淨係睇外形確實不俗，而拍片時更支援MPEG4影片，最高質素達640×480/30fps可媲美DVD級別，鍾意玩影相兼埋拍片，CS-5531就可以考慮。</p><p>Profile：</p><p>500萬像素CCD/3倍光學變焦/2.5"芒/SD卡&#13;<br> &#13;<br> 查詢：Vision（31642288）</p></body></html>