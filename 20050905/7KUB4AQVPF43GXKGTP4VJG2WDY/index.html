<html><header><meta charset="utf-8"><title>　　修身堂5周年 - 李八方</title></header><body><h1>　　修身堂5周年 - 李八方</h1><p>下個禮拜四（十五號）係修身堂五周年紀念，老闆娘張玉珊竟然叫人唔好送花籃，原來張小姐希望賀佢嘅人，將買花籃嘅錢捐晒畀張玉珊慈善基金，等佢攞嚟做善事，老闆娘咁有善心，真係對得住社會。&#13;<br> 不過，原來修身堂上市差不多兩年，業績開始出現隱憂。自從○三年十一月上市到現在，修身堂總共公布咗七次季度業績，最威係去年第二季賺咗千四萬，但去年第四季已經出現虧損，今年第一季因為賣咗一間附屬公司，賺咗六百萬，但埋單計數純利得嗰五十萬，警號已經響起。而修身堂股價亦都由舊年十一月嘅一元四仙，跌到上個禮拜嘅四毫九。睇嚟老闆娘要努力搞好盤數，除咗喺社會上幫吓啲有需要嘅人之外，都要幫吓修身堂嘅股東。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>