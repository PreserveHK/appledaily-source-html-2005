<html><header><meta charset="utf-8"><title>　　《頭條新聞》之父攝影集有情 - 李八方</title></header><body><h1>　　《頭條新聞》之父攝影集有情 - 李八方</h1><p>正值港台多事之際，忽然收到一本同港台有多少關係嘅書，呢本書叫做《尋常巷陌》（圖），係資深傳媒人黃志強嘅攝影集，收錄佢鏡頭之下七十年代至九十年代嘅港澳風景。三十年間光影，滿載一代人豐富嘅感情。&#13;<br> 黃志強早喺一九六七年加入港台，由記者做起，然後採主、資深編輯、電視部公共及時事事務組總監。由佢始創嘅節目，有《頭條新聞》、《議事論事》、《五稜鏡》、《新聞天地》，呢啲節目迄今依然在播，可惜黃志強已於去年底辭世。據八方所知，黃兄過身之前，曾喺溫哥華舉行一個同名嘅攝影展，反應熱烈；喺佢離世後，一群好友決定為佢出版呢本影集；喺加拿大已印咗兩版，所得金錢捐作慈善用途。&#13;<br> 張敏儀喺序言中話黃志強係港台最多人懷念嘅同事，係嗰一代移民海外知識分子嘅典型，永遠唔會忘記香港。翻看一張張老照片，如同睇住香港嘅蛻變，《尋常巷陌》，可不尋常。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>