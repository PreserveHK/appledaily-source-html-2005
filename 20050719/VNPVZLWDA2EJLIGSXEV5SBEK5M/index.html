<html><header><meta charset="utf-8"><title>觀塘站：奧脫福大帝君臨旺角站：印衫接紅魔</title></header><body><h1>觀塘站：奧脫福大帝君臨旺角站：印衫接紅魔</h1><p>英超，未必係世界最高級數聯賽；曼聯，亦未必係最頂級球隊；但香港球迷最愛英超，狂愛曼聯。7.23曼聯才正式訪港，不過「奧脫福大帝」簡東拿已經率先抵港，吸引3,000人逼爆apm；旺角波衫舖更出現日印30件曼聯球員波衫熱賣潮；再加上票房遠比祖記訪港理想，睇嚟簡東拿變肥佬、曼聯只得英超第三位都絕無影響紅魔魅力！&#13;<br>&#13;<br>記者：馬慶武&#13;<br>攝影：陳智良、伍慶泉&#13;<br>Model：Zita</p><p>3,000人朝拜大帝</p><p>曼聯即將訪港，今次觀塘apm開幕就湊熱鬧、火上加油請嚟曼聯迷最愛嘅簡東拿，加上天王劉德華嘅魅力，引嚟3,000Fans到場。現場簡東拿教吓劉德華踢波，劉德華又教吓簡東拿寫毛筆字，時間好快就過！</p><p>豪晒千萬元部屋</p><p>錯過咗呢個Crossover嘅曼聯Fans唔使揼心，apm嘅曼聯展覽場地即日展出好多珍貴曼聯展覽品，當中有球員簽名波衫、海報、入場票等近百件罕見珍藏，連已離隊嘅萬人迷碧咸、上季喺曼聯表現大放異彩嘅朗尼都有親筆簽名波鞋展出，估值近千萬元港幣！曼聯迷唔嚟影番張合照，真係唔知幾時再有機會！</p><p>曼聯部屋展覽</p><p>時間：即日起至7月31日11:00am-2:00am&#13;<br> 地點：觀塘創紀之城5期apm大堂（28512333）</p><p>印名印唔切！最Hit史密夫</p><p>退休嘅簡東拿將商場鬧得火熱，現役班球員偶像就更加唔使講，球迷由早兩個星期開始已經搶定衫，為曼聯到港打氣作準備。波衫舖352大本營的店員話：「皇馬、巴塞訪港都係咁，好多買咗飛入場嘅球迷都會專登嚟買定波衫喺嗰日着住嚟打氣，曼聯一向咁多Fans，近幾個星期每日賣出超過30件波衫，真係印名都印唔切！」&#13;<br> 其中可能因為史密夫白白淨又夠火爆，最受曼聯迷歡迎，最多人印佢個名。不過店員相信朴智星將會係今年大熱，因為話晒係亞洲球員，點都要支持吓，而且上星期先熱辣公布佢着13號波衫，新嘢一定有人捧場咁話！</p><p>售賣點</p><p>352大本營&#13;<br> （旺角西洋菜南街38至40號萬高商業大廈9樓/27707352）</p><p>正宗英貨！擔遮最實際</p><p>波衫、波鞋，香港一向好多舖頭賣，但係曼聯精品就來來去去都係旗仔、公仔呢啲。不過乘住曼聯訪港嘅氣勢，當然有醒目老闆出手賺番筆，尖沙嘴LCX就啱啱開咗一個曼聯攤位，大毛巾、足球、電話繩、球星相、海報樣樣齊，而且全部係英國入口正貨。當中一塊扮波衫嘅毛巾就最得意，靚女們裏頭着件比堅尼，再笠呢件毛巾入場打氣，唔只冇咁熱，重定必可以帶起男Fans嘅情緒。睇波最緊要興奮嘛！唔好咁孤寒啦！</p><p>$380/$980去得快</p><p>截稿前曼聯對港隊嘅門票已經賣出三萬多張，而$380、$980嘅門票更只剩三十多張，要買趁手！不過如果諗住比賽前兩日先決定買唔買飛嘅球迷，都重有$480、$780飛選擇（約剩餘7千多張），即興買飛睇應該都冇問題！&#13;<br> &#13;<br> 售賣點&#13;<br> 香港大球場售票處&#13;<br> 門票價錢：$980、$780、$480及$380</p></body></html>