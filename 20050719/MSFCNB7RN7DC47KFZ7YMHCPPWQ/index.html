<html><header><meta charset="utf-8"><title>延遲逾月　兩客戶家居凌亂<br>翡翠籐器延誤起貨</title></header><body><h1>延遲逾月　兩客戶家居凌亂<br>翡翠籐器延誤起貨</h1><p>翡翠籐器公司兩客戶分別於今年四月訂購家具，原訂上月送貨，並將全屋舊家具丟棄準備迎接新家具，豈料已逾期一個多月仍未送到，以致家居凌亂非常。該公司承認有錯漏，卻因職員離職而未能翻查原因；令客戶更感不滿。</p><p>「四月已經畫圖度尺，五月銀行又開始過數，但到𠵱家都未搞掂，成屋七國咁亂，都唔知呢間公司點運作；我哋都唔知重要等到幾時！」語帶慨歎的陳氏兩姊妹，向記者憶述光顧翡翠籐器的遭遇時，自歎倒楣。&#13;<br> 分別居於將軍澳景林邨的陳姓兩姊妹，因家中裝修而到將軍澳翡翠籐器訂購家具，姊姊陳小姐稱，她四月訂做全屋家具，本訂於六月十九日送貨，她以分期付款方式支付二萬多元費用，五月已開始過第一期數，但一直至本月中仍未送貨。</p><p>全屋舊家具已棄掉</p><p>她說，由於已丟掉全屋舊家具，雜物均以紙皮箱暫時放置，故凌亂不堪。「我後來先發現，原來佢哋喺原定送貨日之前嘅六日先出到圖畀工場，根本係唔可能趕得切！」該公司一直答不出延誤原因，更不能落實送貨日期。&#13;<br> 至於她的胞妹，同樣向該店訂做部份家具及選購部份現貨，她雖於較早時收到現成的衣櫃，但發現內裏竟有五十多個洞，且二十多口螺絲凸出、櫃門關不攏及出現爆口。&#13;<br> 「已經搞咗好耐，但都未完全搞妥，我等呢個櫃嚟間房，𠵱家就係因為翡翠籐器嘅問題，拖到我家不成家咁！佢哋本來應承送貨，但到嗰日又話塊鏡裂咗又送唔到。」</p><p>職員離職難查原因</p><p>翡翠籐器客戶服務部回覆本報查詢時承認，上述兩宗個案中確有錯失及遺漏，但由於負責職員已離職，有關原因實難以翻查；且其間亦因投訴人要求該公司簽發一份「送唔到貨就賠雙倍」的道歉信，雙方因而擾攘多時，但該公司會積極跟進及盡快處理，並安排送貨。&#13;<br> 其後陳小姐稱，經本報跟進後，翡翠籐器承諾上周四運貨，惟當天貨品送抵後始終仍欠一件衣櫃內的組件，「就係欠呢件組件成個櫃裝唔到，又要再一次無了期咁等！」&#13;<br> 翡翠籐器事後向本報解釋，有關衣櫃內的組件確已遺失了，但亦不清楚是哪一程序上出問題；該公司已即時重做，應可於本周五送貨。（○七○九○○三）&#13;<br> &#13;<br> 服務熱線&#13;<br> 電話：29908288&#13;<br> 傳真：23702192&#13;<br> 電郵：sservice@appledaily.com</p></body></html>