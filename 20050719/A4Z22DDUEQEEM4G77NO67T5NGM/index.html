<html><header><meta charset="utf-8"><title>辭職去向 - 左丁山</title></header><body><h1>辭職去向 - 左丁山</h1><p>廉署執行處處長陳德成辭職，引起討論。其實人哋辭職，投向私人部門，自有理由，使乜猜猜度度吖。呢位陳先生有BBA、MA學位及大律師資格，加上廉署經驗，最適宜做大公司嘅complianceofficer（當然係做阿頭）或者係國際保安機構嘅內部保安?反恐?反工業間諜之類嘅顧問工作。一間美國公司，地區總部設於新加坡，就搵咗一位前香港警察外籍總警司做阿頭，專做securityconsultant，聽講九一一之後生意連年急升，菲律賓、印尼方面生意更加接唔切。呢間公司請顧問，以前警察偵探為主，對香港有啲偏好，因為香港紀律部隊個底較好，甚為清廉。其他鄰近國家啲前警察，你知啦，背景複雜好多。</p><p>陳德成有大律師資格，亦可成為貪污疑犯之辯護士，有廉署尅星之稱嘅艾勤賢大律師以前係幫廉署檢控疑犯嘅，林炳昌律師係陳德成嘅中大同期同學、前廉署同事，如果他日艾勤賢、陳德成、林炳昌組成三人辯護組，廉署咪話唔頭痛，好彩陳德成已經講咗佢一定唔會調轉槍頭與廉署為難嘅啫。&#13;<br> 《星島日報》將陳德成向廉署同事告別嘅英文電郵原文刊登，左丁山一睇，陳先生啲英文在商場已經夠晒用，但係做大狀咯喎，有終生學習空間，不過自己啲英文亦係有限公司，留番畀古德明或者「壹仔」嘅頭號英文高手宗菁華去品評吓啦。再次聲明，左丁山唔係宗菁華，各方友好，切勿誤會為盼。&#13;<br> 學英文唔算難，寫得道地先至難，我哋華人最易錯嘅，就係前置詞。大學時期，讀大一英文，來自耶魯嘅美國老師話前置詞並無一定規則，鬼仔鬼妹都會寫到亂龍，學習嘅最佳方法就係多睇名家文章，外國人初學，最好靠背。佢畀咗本「前置詞」（TheKeytoEnglish:Prepositions）上下兩冊我哋去讀，每個禮拜測驗一次，效果幾唔錯㗎。</p></body></html>