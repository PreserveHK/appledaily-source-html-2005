<html><header><meta charset="utf-8"><title>　　煲呔晒馬 - 李八方</title></header><body><h1>　　煲呔晒馬 - 李八方</h1><p>歐盟委員會主席巴羅佐一行噚朝抵港訪問一日，真係行程緊湊。佢一到埗就同煲呔曾開會，會後大家發表聯合聲明。&#13;<br> 呢類聲明例牌嚴肅，聲明承認，香港同歐盟係重要經濟夥伴，如果可以進行更有系統嘅對話，雙方都會受惠。雙方傾過一國兩制同《基本法》嘅原則，認為𠵱家已喺香港成功落實喎。&#13;<br> 聲明又話，雙方好重視年底喺本港舉行嘅世貿部長級會議，並指示高層官員致力推動會議取得成果。&#13;<br> 咁呢次可算係煲呔上位首次正式高層次外交活動，佢不但帶齊人馬，包括唐唐、鬍鬚曾同馬仔亨，同時重叫啲手下要評估有系統對話嘅進展，真有威勢。&#13;<br> 煲呔盡地主之誼請巴主席佢哋食晏，到咗晚上巴羅佐出席一個酒會時話，中國經濟起飛對全球好重要，其他國家唔應該當作威脅。巴主席對香港經濟轉型抱樂觀態度。巴羅佐亦有同立法會議員見面，佢希望本港盡快發展民主。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>