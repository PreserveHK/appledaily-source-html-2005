<html><header><meta charset="utf-8"><title>　　湯顯明合氣道論政 - 李八方</title></header><body><h1>　　湯顯明合氣道論政 - 李八方</h1><p>政務官（AO）一向係港大天下，不過時至今日，中大人亦開始有啲席位。新一期嘅《中大校友》，訪問咗幾位中大政務官，包括海關關長湯顯明、運輸署署長黃志光、特區駐布魯塞爾特派代表黃灝玄、財經事務及庫務局副秘書長盧古嘉利以及地產代理監管局行政總裁陳佩珊。&#13;<br> 唔講唔知，俾葉劉叫做「甜糖」嘅Tim湯原來係合氣道黑帶高手，佢喺訪問中以武術論政，話合氣道嘅精神，存乎一心，要求身心絕對平衡，人類活動亦係咁，總之見招拆招，保持平衡，則永有立足之地喎。&#13;<br> 黃志光就話出身中下階層，全憑意志不斷向上，讀大學靠兼職賺錢，做過補習老師、工廠管倉同文員，又真係吃得苦中苦。&#13;<br> 下個月返港嘅黃灝玄就大爆佢當年考AO只係為咗領薪到外國讀書。而盧古嘉利就講番當年，煲呔帶住幾位同事去中大開講座招政務官，令到佢加入政府。&#13;<br> 至於剛離開AO隊伍嘅陳佩珊就深受黃宏發老師嘅薰陶──凡事可取嘅就接納，唔好去猜測別人嘅動機。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>