<html><header><meta charset="utf-8"><title>　　港台靠《獅子山下》重振雄風 - 李八方</title></header><body><h1>　　港台靠《獅子山下》重振雄風 - 李八方</h1><p>港台前途未卜，不過佢哋個皇牌劇集《獅子山下》終於重現螢幕，而且係全新嘅二十一世紀版本。八方噚日遇到負責籌備重拍《獅子山下》嘅港台電視部監製王路德，先知道呢個最新消息，一首羅文主唱嘅不朽名曲，又係香港人身邊嘅故事，勢必引起新哄動。&#13;<br> 王路德話，今年啱啱係《獅子山下》七二年首次拍攝嘅三十三周年，以前係長壽劇，呢次就只拍十集，每集半句鐘，原因係港台水頭唔足，冇法啦！香港精神都要屈服於金錢壓力之下。&#13;<br> 個劇下半年就開始製作，明年四月就會喺無綫電視睇到。主題當然係香港人間嘅寫實，既要有人情味、民生、笑中有淚，重要係近年發生嘅人與事，同觀眾先至有共鳴。不過，每集題目就仍然未定，𠵱家王路德四出搵人畀意見，希望集思廣益。</p><p>沿用羅文舊主題曲</p><p>不過佢已經決定沿用《獅子山下》嘅舊主題曲，同埋羅文一把柔揚悅耳的歌聲，但好可能加入一啲當今紅歌星，請佢哋唱其中一小段，又或者用現代手法重新編曲，總之要懷舊與時代感兼備。王路德亦都諗緊拍攝嘅新橋，就係請十個拍緊商業電影嘅名導演嚟做導演，要借助佢哋嘅頭腦，唔使港台閉門造車。&#13;<br> 演員陣容方面，王監製話佢就好大想頭，但係就好難成事，佢心目中嘅好戲之人係發哥、偉仔，恐怕佢哋太忙，未必請得到，港台會因應劇本需要，再考慮合適嘅演員。&#13;<br> ○二年上台嘅財爺阿松喺佢首份預算案曾經引用《獅子山下》，令呢套劇勾起唔少港人的思潮。𠵱家港台喺政治漩渦中，港台係咪想借《獅子山下》重振雄風？&#13;<br> 王路德聲明港台其實想重拍呢套經典劇集好耐，只係獨欠錢財，估計拍一集都要成十五萬蚊，港台為咗應付政府削減開支，過去幾年不斷減少製作劇集，改為拍多啲成本較低嘅紀錄片。今次《獅子山下》，佢哋都要搵外間贊助，如果收視理想，又解決到財政來源，王路德都好希望明年播完就即刻開拍下一輯，將不屈不朽香港精神伸延落去。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>