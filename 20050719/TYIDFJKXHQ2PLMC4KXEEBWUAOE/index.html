<html><header><meta charset="utf-8"><title>　　林永康繼續捍衛「私隱」 - 李八方</title></header><body><h1>　　林永康繼續捍衛「私隱」 - 李八方</h1><p>署理個人資料私隱專員林永康早前俾人踢爆佢喺署任期間瘋狂出差，唔夠半年就飛咗七次去外國開會。私隱專員公署後嚟向八方提供嘅資料顯示，林專員每次出外公幹，每日會有超過一千五百蚊港幣嘅津貼。林專員有十幾日去咗外國開會，計落筆津貼約有兩萬蚊，諗落都真係幾和味。&#13;<br> 呢件事最大嘅爭議，係有人話林專員其中兩次去澳洲，住喺自己屋企，但照攞酒店費。八方連日來不斷向林專員求證，佢日前以私隱為由唔肯正面回應，然後又透過公關回覆，照舊唔答呢個問題。&#13;<br> 八方同一位任職公營機構嘅朋友傾開呢單嘢，佢都認為林專員呢種回應方法唔係咁得體，睇嚟新任私隱專員吳斌八月一日上場，真係要好好改善吓機構嘅公關形象。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>