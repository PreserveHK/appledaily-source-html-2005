<html><header><meta charset="utf-8"><title>　　何志平自我陶醉 - 李八方</title></header><body><h1>　　何志平自我陶醉 - 李八方</h1><p>雖然過咗回歸八周年，但好多親中團體仍然猛搞慶祝活動，好似香港視藝界慶祝中華人民共和國國慶委員會，噚日喺中環大會堂搞咗個「香港藝術界慶祝香港回歸八周年大匯展」，展出三百幾份作品，包括油畫、雕塑同陶瓷，就連民政事務局局長何志平個樣都被畫成油畫，係展品之一。&#13;<br> 有自己個樣，何局長梗係畀面出席做主禮嘉賓啦。何局長睇咗幅畫成半分鐘，睇到入晒神，之後笑笑口話幅畫好似自己，尤其係笑容嗰部份，不過唯一缺點就係畫得肥咗啲。將局長個樣變成油畫嘅畫家馮鶴亭話，何志平個樣其實好易畫，因為佢又肥、笑得又得意喎。之後馮生重送幅畫畀局長，唔知肥平會唔會掛幅畫喺屋企，慢慢欣賞呢？&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>