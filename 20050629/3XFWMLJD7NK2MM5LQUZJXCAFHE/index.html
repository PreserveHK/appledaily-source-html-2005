<html><header><meta charset="utf-8"><title>年年有七一 - 陳也</title></header><body><h1>年年有七一 - 陳也</h1><p>年年有這一日，七一近了，有人遊行，有人不，視乎特別的日子，各自各的需要。&#13;<br>不過有幾個人，百分百非遊行不可，原因如下：&#13;<br>曾蔭權。銅鑼灣至灣仔整條遊行路線的四公里以內幾千家商舖，難保有一成半成店舖東主或者店員想索取曾特首的簽名真迹。雖然強政勵治是特首這兩年的主調，但親民、落力、愛香港，也是得分的最佳途徑。請曾特首提早幾個鐘遊行，向店東客客氣氣問：遊行唔會影響生意呵。寒暄幾句就順道買幾支香港水潤吓喉。見到自由行遊客，又試叫人記得多使幾個錢，無時無刻不忘推銷香港，七月一號，索性做埋港島三區的親善大使，肯定民望更上一層樓，競逐下屆特首，口袋籌碼大增，絕對不是濕水魚翅。&#13;<br>唐英年。近日風頭遭曾特首的洪峯掩蓋，民望在吃老本中，出街有可能被人認錯他是陳欣健。七一大日子，趁住人多，最合便服攜眷「路經」遊行區，自己飲鴛鴦，三個仔女篤兩串魚蛋讓記者影相，應該勉強收復到一些失地，拉緊些少墮後形勢。&#13;<br>李永達、詹培忠和田北俊。頭兩位假如無影，容易被人誤解為輸唔起、無臉見人。李永達只得「半百票」，已比想像中好成績。老詹和田少則極度需要親民。田少開住保時捷去參加遊行，肯定型仔到暈。為甚麼他要臨時縮沙唔選呢，害得蘭桂坊很多鬼妹失落了幾星期。我鄰居的菲傭是大小田少的fans，成日幻想07年兩兄弟一個做特首、一個做署理特首，見到梁振英就想去鵝頸橋打小人咁話。</p></body></html>