<html><header><meta charset="utf-8"><title>數碼影音：剝去3萬豪裝HDV殺入民用級</title></header><body><h1>數碼影音：剝去3萬豪裝HDV殺入民用級</h1><p>論首部玩上1080i的攝錄機，SONYHDV-FX1係第一部！雖然差不多出咗成年，而價錢亦由最高嘅3萬中炒價，平復至𠵱家行貨價$31,800，不過對好多專業級玩家嚟講，佢仍然係「豪玩裝備」！不過HDV「豪裝」之稱將要除名，因為SONY將會推出HDVHDR-HC1，售價$15,880，差不多平咗一半！相對市面一部較優質嘅DV機仔都要9千幾時，買HDR-HC1玩高清1080i，實在令人好心動！&#13;<br>&#13;<br>記者：梁瑋瑜　攝影：何家亮&#13;<br>Model：阿平（Starryland）</p><p>SONYHDR-HC1Profile</p><p>感光元件：1/3吋300萬像素CMOS&#13;<br> 變焦：10倍光學、12倍數碼&#13;<br> 顯示器：2.7吋12.3萬像素&#13;<br> 儲存媒體：MSDuo/DV&#13;<br> 體積：188×94×71mm&#13;<br> 重量：680g&#13;<br> &#13;<br> 想當年SONY推出第一部HDVHDV-FX1，採用3CCD感光元件，開價三萬幾，唔連電池都有成2kg重，就算可以拍到HDV1080i嘅片，價錢同埋重量都只會吸引較為專業嘅用家，今日介紹嘅呢部HDR-HC1就真係為平民用家度身訂做，價錢吸引都不特止，重要只係得680g，確係市面上最平最輕嘅HDV呀！</p><p>CMOS搭強化影像處理器</p><p>HDR-HC1稱得上做一部民用HDV，係因為價錢比舊型號平咗差不多一半，以$15,880呢個價錢就可以買到一部HDV，真係諗都冇諗過，另外，以往嘅HDV體積都比較大，呢部HDR-HC1做到只係得680g嘅重量，當然會吸引咗一班作日常用途嘅用家。當年HDV-FX1用嘅感光元件係3CCD，而HDR-HC1嘅就係用咗一粒1/3吋300萬像素嘅CMOS，唔單止令到價錢平咗一大截，而且亦較為慳電，使用標準電池可以連續拍到85分鐘。可能有唔少用家會認為CCD嘅影像質素比較好，其實HDR-HC1設有特別為CMOS而設嘅強化影像處理器（EnhancedImageProcessor），拍出嚟嘅質素已經可以媲美CCD，加上又冇咗CCD有嘅光斑問題，質素方面用家絕對可以放心。</p><p>HDV係乜嘢？</p><p>HDV係喺2003年由JVC、SONY、Canon同SHARP共同開發嘅高解像視頻格式，以MPEG-2格式儲存影像，可以儲存喺最常用嘅MiniDV帶裏面，而HDR-HC1採用嘅HDV（1,080i）格式，係指水平解像度達到1,080線，以16:9比例拍攝時記錄解像度有1,440×1,080，直接輸出至高清電視的話解像度會轉化成1,920×1,080，HDV以IEEE1394（Firewire）輸出至個人電腦，目前已經有多種軟件支援，例如《AdobePremiumPro1.5》、《UleadMediaStudioPro7》同埋《iMovie》等，要做後期工作一啲都唔難啦！</p><p>Pro友點睇HDV？</p><p>獨立電影導演&#13;<br> 張虹小姐&#13;<br> 我哋拍獨立電影成本較低，SONYHDR-HC1拍攝質素高，但係價錢平，唔單止令我哋可以更加輕鬆咁製作電影，重可以鼓勵多啲人入行，為香港電影業爭光。</p><p>英京影音負責人&#13;<br> 高耀&#13;<br> HDV只係賣萬六蚊真係好吸引，我諗會吸引到一班半專業用家，例如係拍攝宴會嘅攝影師等；不過對於普羅用家，可能重係高階咗少少，價錢再低番啲會更好。</p><p>輕觸式螢幕　一點對焦</p><p>HDR-HC1採用咗蔡司VarioSonnarT*鏡頭，配備10倍光學變焦，加上超級電子防震系統，拍出嚟嘅畫面自然更加清晰，用家喺拍攝或者播放影片嘅時候，可以擷取120萬像素嘅相片，當使用記憶模式嘅時候，重可以拍到280萬像素嘅相㖭！雖然HDR-HC1機身輕巧，但係就用咗一個2.8吋嘅輕觸式螢幕，唔單止令操作更方便，用家更可以喺拍攝嘅時候，㩒螢幕上面嘅影像嚟選擇對焦或者測光點，影片效果就更加合心水！另外呢部機重提供咗一啲電影拍攝效果、膚色柔調功能，有咗一部咁輕巧又咁多功能嘅HDV，你同我都可以做導演，拍到高水準嘅影片啦！</p></body></html>