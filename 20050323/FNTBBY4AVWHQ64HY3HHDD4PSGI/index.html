<html><header><meta charset="utf-8"><title>Britney、Kevin床頭打交分房瞓</title></header><body><h1>Britney、Kevin床頭打交分房瞓</h1><p>美國女歌手BritneySpears同老公KevinFederline只係結咗婚六個月，但已經不斷傳出婚姻有問題，最近有小報又報道Britney因為不滿老公唔夠關心佢，將佢踢去一間相距好遠嘅睡房瞓，佢兩個咁快就分房瞓，睇怕段婚姻都好難長久。&#13;<br> <br> <spanclass>為錢唔願走 &#13;<br> 據Kevin嘅朋友透露：「佢哋經常打打鬧鬧，呼喝對方，Kevin曾經講過：『我已經冇同Britney瞓埋一間房，我喺間屋嘅另一邊住，我實在頂唔順佢成日發牢騷。』」&#13;<br> 據知爭端係從生仔嘅問題開始，由於Britney好想同Kevin生仔，但係Kevin已經同舊愛生咗兩個小朋友，唔想咁急，所以佢哋成日為呢件事鬧交。另外Britney又猛咁投訴，喊晒咁話Kevin成日食煙，又經常同朋友一齊，唔留喺屋企陪佢。但係知情人士話即使Kevin點難頂都唔會離開，因為佢太鍾意Britney啲錢喇。&#13;<br> <br> <spanclass>官司獲勝訴 &#13;<br> 另一方面，Kevin接受雜誌訪問時，提到五年前佢同Britney初相識嗰陣，一啲都唔覺得對方吸引，後來經常一齊做巡迴演唱先日久生情。此外一間運動用品公司早排告Britney，話佢○三年大碟《IntheZone》侵犯佢哋公司版權，因為佢哋一向都用「inthezone」呢句話做宣傳，不過近日法庭已經判咗Britney勝訴。</spanclass></spanclass></p></body></html>