<html><header><meta charset="utf-8"><title>數碼影音：DC溝MP3機<br>OLYMPUS混種機自製MV</title></header><body><h1>數碼影音：DC溝MP3機<br>OLYMPUS混種機自製MV</h1><p>現今數碼產品認真「亂七八糟」！相機搭上PDA、跟住PDA又搭上手機、再而手機搭上相機，真係一幅難以想像嘅「關係圖」。而最新「搭上搭」產品就有OLYMPUSMR-500i，將數碼相機搭上MP3機，聽歌、影相完全炒埋一碟之外，更用上超大3.7吋Touch芒，配合內置過場效果，將相片及音樂三合為一，即時自製PhotoMV，哎！又係搭上搭多角關係！&#13;<br>&#13;<br>記者：劉耀祥　攝影：陳陶鈞</p><p>MR-500iProfile</p><p>支援格式：JPEG、WMA、MP3&#13;<br> 鏡頭：122萬像素（1/4吋CMOS）&#13;<br> 容量：20GB&#13;<br> 電池：內置塑膠鋰電池&#13;<br> 使用時間：8小時&#13;<br> 體積：109×73×21mm&#13;<br> 重量：210g</p><p>近年MP3機市場愈嚟愈大，人人都得而「分」之，就連玩開相機嘅OLYMPUS亦都抵受唔住誘惑，踩入音樂界，推出m:robeMP3機系列！頭炮就有MR-500i及MR-100，前者內置影相功能，後者則大玩潮爆外形，總之就各有各做，睇你要影相玩MV，定係做潮人聽歌！</p><p>MR-500i&#13;<br>3.7吋26萬色芒</p><p>首次踏入音樂界嘅OLYMPUS，頭炮MR-500i絕對係威係勢，一身猶如PMP嘅外形，若然單以MP3機嚟計，就似乎略嫌「份量十足」。不過內置20GB硬碟，足夠儲存5,000首歌曲之外。機背更有122萬像素鏡頭，拍得住好多高檔手機，所以就算大少少，都絕對合情合理！&#13;<br> 外觀方面，整個機身只有一個開關掣，初次拎上手真係有老鼠拉龜嘅感覺，原來全機操作都集中於3.7吋嘅26萬色Touch芒之上，Touch芒解像度高達640×480，比起好多PDA都更優勝。除咗操作夠創新之外，影相方式亦都別出心裁。當拍攝時，螢幕上及機身都無影相掣，原來只要點吓個螢幕就影得相，換句話講就係整個螢幕就係快門掣，好鬼Hi-Tech！</p><p>相、歌、片段三合一</p><p>集影相及聽歌於一身嘅MR-500i，擺擺埋埋咁多歌同相，當然唔止得個儲字咁簡單啦！OLYMPUS搞搞新意思，加入「RemixCube」功能，用家可以自製PhotoMV！要自製PhotoMV其實好簡單，首先MR-500i內置多種過場效果，例如倒數畫面或生日字幕及特別效果畫面，之後再選擇歌曲及相片，就會自動幫你「撈埋一碟」！而用家亦可以於電腦上自製PhotoMV，因為隨機會有全新製作嘅「m:trip」程式，過歌過相之外，亦都方便用家直接將CD內檔案轉為WMA格式。另外，隨機之線控亦相當多功能，除一般操作之外，亦可以將歌曲加入「我的最愛」，唔使下下都拎部機出嚟「篤」餐死！</p><p>自製PhotoMV逐格睇</p><p>MR-100&#13;<br>5GB輕觸MP3機</p><p>MR-500i專攻影音領域，而另一新機MR-100就主打聽歌用家，內置5GB硬碟，可以儲存近1,200首歌曲。外形一睇都知又係追住iPod嚟打，不過就換上黑面Look，配上紅色冷光鍵盤，咁咪好似iPod嘅別注版U2！&#13;<br> 玩落幾好手感，因為全機使用輕觸式操控，完全平面設計，感覺就好似喺塊鏡上面篤篤吓。與MR-500i一樣，隨機都會有「m:trip」程式，可以用嚟過歌及編輯歌曲之外，連歌詞亦可以過埋一份，用家可以邊聽歌邊睇歌詞，唔使驚唱乜都唔知！</p><p>MR-100Profile&#13;<br> 支援格式：WMA、MP3&#13;<br> 容量：5GB&#13;<br> 電池：內置鋰電池&#13;<br> 使用時間：8小時（WMA模式）/12小時（MP3模式）&#13;<br> 體積：52×90×14.9mm&#13;<br> 重量：100g</p><p>同場加映&#13;<br>硬碟、光碟抄相專機</p><p>數碼相片儲存方案，一直都係好多DC玩家難題，OLYMPUS同場加映兩部抄相專機——S-DVD-100及S-HD-100，佢哋內置有OLYMPUS數碼相機傳輸插口，可直駁DC將數碼相片燒錄在DVD光碟及儲存在硬碟之上，真係「軟硬」隨意。</p><p>OLYMPUSHK&#13;<br> 查詢電話：23762150</p></body></html>