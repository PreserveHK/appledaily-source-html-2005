<html><header><meta charset="utf-8"><title>精明消費︰納米鏡架趕走電磁波煲電話粥冇有怕</title></header><body><h1>精明消費︰納米鏡架趕走電磁波煲電話粥冇有怕</h1><p>眼鏡被視為配飾的一部份，有人以款行先，大走潮流路線，有人選擇功能為主，實事求是。無論你是哪一類人，舒服才是選擇眼鏡的大前提，現時的眼鏡又輕又體貼，除了有迎合亞洲人扁鼻樑的專用鏡框外，更有削減手機電磁波的納米眼鏡，功能愈來愈多元化。&#13;<br>&#13;<br>記者：區佩嫦　攝影：梁細權、陳智良　模特兒：蚊（d8）、Kendy</p><p>納米架抗手機電磁波</p><p>納米技術已被廣泛使用，這副康特納米鏡框便以此技術來對抗手機的電磁波。鏡框的鼻托及臂位末端，鑲有可削減手機電磁波的特製晶片，可減少通話時電磁波對眼及腦部的影響。鏡框還根據中醫穴位療法及能量醫療法而設計，以達提神醒腦之效，夠晒神奇。&#13;<br> 售價：$790（a）</p><p>機械人測電磁波</p><p>呢個機械人，可測試戴納米眼鏡前後的電磁波度數有幾多？睇睇副眼鏡Work唔Work。</p><p>戴眼鏡前：電磁波超標</p><p>未戴納米鏡架前，電磁波的度數有30.66度，最高更達32度，機械人前額盞紅燈重不停咁閃，證明電磁波勁到爆晒燈。</p><p>戴眼鏡後：度數下降</p><p>戴咗眼鏡後，電磁波度數只有18.27度，幅度則維持在15至19度，度數大降。</p><p>電磁波未知有乜影響</p><p>一直都聽到啲人話手機電磁波影響腦部，用得多人都蠢啲，咁戴住副納米眼鏡咪可以點煲電話粥都得？中文大學生物化學系教授曹宏威表示：「副眼鏡嘅意念唔錯，不過到呢一刻為止，科學都未能證實電磁波對人體有乜壞影響，所以無準則釐訂副眼鏡對人好定唔好。而我用任何物件包括手機，一貫準則係應用則用，唔好濫用，即使電磁波有壞影響都唔怕。」</p><p>功能鏡框　愈來愈體貼</p><p>香港人總係不甘平凡，買甚麼產品也講求「分唇」，眼鏡框當然亦不例外。「零重量」、無螺絲口，甚至迎合亞洲人的扁鼻樑，已成為本地鏡框的主流。最近市面推出了納米鏡框，可削減手機發放出來的電磁波，減低對人體的影響，夠晒體貼。</p><p>超薄膠框零重量</p><p>瑞典Infinity鏡框，選用超輕Polycarbonate製成，配合高科技切割技術，加上鋼絲金屬眼鏡臂，戴上後有「零重量」的感覺。膠鼻托採用高且窄的設計，適合亞洲人的扁鼻樑。&#13;<br> 售價：$2,800（b）</p><p>全球最輕金屬架</p><p>堪稱全球最輕的Lindberg金屬鏡架，鈦金屬物料和零螺絲設計，拎上手感覺超輕，又唔怕螺絲鬆脫而出現甩鏡片的尷尬情況。備16種不同顏色的架身選擇，顏色夠晒多。&#13;<br> 售價：$3,080（c）</p><p>高窄鼻托扁鼻最啱</p><p>亞洲人的五官輸蝕在於扁平的鼻樑，戴眼鏡時因不貼鼻而出現下滑情況。呢副日本柳川一郎鏡框，其高且窄的鼻托專為亞洲人而設，能貼合鼻形，再配合彈弓臂，Fit晒不同面形。&#13;<br> 售價：$1,280（c）</p><p>超硬自作業膠鏡框</p><p>來自日本的小竹長兵衞鏡框，全部鏡框均由小竹一家三口親自製造，並採用極硬的Celluloid乒乓球料。鏡框每月只產200副，每副都係獨一無二，夠晒矜貴。&#13;<br> 售價：$2,300（b）</p><p>小於1mm超薄鋼片</p><p>這副ic!berlin鏡框是今夏最新款式，以小於1mm的超薄鋼片製成，又薄又輕。配合超薄的鏡片，戴上後有種恍如無物的感覺，夠晒舒服。&#13;<br> 售價：$4,000（b）</p><p>窄身膠框啱女仔面形</p><p>女仔面窄，好多膠框眼鏡都顯得太闊。呢款Lindberg膠框則較「細」，加埋適合扁鼻樑佩戴的鼻托，啱晒亞洲女仔的瘦削面形。鈦金屬鏡臂包了防滑膠，出汗也不會跣。&#13;<br> 售價：$3,200（c）</p><p>老花鏡貼床頭</p><p>專為老花者而設的閱讀鏡，超的骰的長身鏡架，款式好型。鏡架送磁石片，可貼在床頭，臨瞓時睇完書可將鏡框貼在磁石片上，瞓醒一摸就搵到，夠晒方便。&#13;<br> 售價：$250（c）</p><p>運動款　彈性行先</p><p>每次做運動都唔會戴住副有框眼鏡，一來出汗時副眼鏡會跣得更厲害，二來怕食波餅時會整傷塊面。不過今時唔同往日，市面上不少專為運動而設的鏡框，除了彈性夠高外，部份臂位更有自斷、任校等功能，迎合至激運動的需要。</p><p>活動臂激玩都唔甩</p><p>這副日本Airlist鏡架用上特製的膠料，即使出汗都唔會引起皮膚敏感及生銹問題。除鼻托及臂位末端迎合運動時的需要外，更有3個長度的臂身選擇，貼合不同的面形。此架需配合Hoya鏡片，全副眼鏡的配鏡及裝嵌需於日本當地進行，百分百東瀛製造。&#13;<br> 售價：$1,980（c）</p><p>遭撞擊即鬆脫</p><p>呢副專為壁球而設的adidas運動鏡框，鏡架在遭撞擊時，受力的臂位會自行鬆脫，避免面部受傷。臂位可因應耳朵的高矮自行調校，架頂的海綿具吸汗效果，配合防霞氣鏡片，打到幾激都唔怕視野模糊。&#13;<br> 售價：$1,480（c）</p><p>包膠彈弓臂緊貼頭部</p><p>TAGHeuer鏡框以輕身為賣點，全副用上鈦金屬製成，以輕身為賣點。雙臂套上橡膠，配合彈弓鉸位，做運動時能緊貼頭部，夠晒舒服。&#13;<br> 售價：$2,890（a）</p><p>一粒螺絲都無</p><p>奧地利的Silhouette鏡框以鈦金屬製成，框上的鉸位參考力學而設計，除了一粒螺絲都無之外，即使點郁，鏡框都可固定頭部，唔怕鬆脫。&#13;<br> 售價：$2,000（c）</p><p>玩款玩色　迎合潮流</p><p>除功能外，眼鏡如Fashion一樣，每季都有不同的款式。自問潮人，當然會不甘平凡，好似左右不規則的設計、超搶眼的色調、布滿水晶的鏡臂，能迎合不同人士的需要，要豪要誇，悉隨尊便。</p><p>電腦切割無接駁口</p><p>這副EyeWitnessbyTheo鏡框，用電腦雷射切割而成，全副鏡框無接駁口。另一搞鬼之處，是其不規則的設計，無論鏡框、鼻托，甚至臂末端也左右各異。&#13;<br> 售價：$4,200（b）</p><p>牛角架訂足3個月</p><p>用牛角製的眼鏡框相信都算矜貴，全副鏡框採用不同的牛角製成，全以不經漂染的原料示人。以人手製成，需3個月訂做時間，都咪話唔矜貴。&#13;<br> 售價：$7,800（b）</p><p>兩臂鑲滿水晶</p><p>對於闊太而言，鑲石鏡框才是身份的象徵。呢副DanielSwarovski鏡框，全副為鈦金屬物料，最矜貴是兩臂鑲滿了Swarovski水晶，極之奢華。&#13;<br> 售價：$12,800（c）</p><p>得獎之作交叉臂</p><p>奪得2004年法國設計大獎的JFRey鏡框，其得獎之處在於臂前端的交叉設計。金屬配膠的質料，加上大膽的色彩，難怪深得法國人歡迎。&#13;<br> 售價：$2,000（b）</p><p>領呔做鏡盒</p><p>論搞鬼，怎可不提DriesVanNoten的鏡架呢？這副膠鏡架用上極鮮豔的橙色，設計師更以領呔作眼鏡盒，顏色同樣搶眼！&#13;<br> 售價：$3,500（b）</p><p>黑白色夠潮</p><p>黑白色成為近年鏡框的主流色，這副意大利Vogue膠眼鏡，以至潮的黑白鴛鴦色為主，配合長方形的鏡框，是潮人的必然選擇。&#13;<br> 售價：$590（a）</p><p>售賣點：&#13;<br> (a)高登眼鏡　27353311尖沙嘴海洋中心301店&#13;<br> (b)頂好眼鏡　23852777旺角豉油街福泰大廈24號A地下&#13;<br> (c)名瞳感　28695111中環威靈頓街28號1樓</p></body></html>