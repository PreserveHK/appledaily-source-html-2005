<html><header><meta charset="utf-8"><title>一味窩輪：買長實輪3560博執25%</title></header><body><h1>一味窩輪：買長實輪3560博執25%</h1><p>昨日晏晝賣地，信置（083）高價投得，結果信置跌2.8%，跌幅大過其他大隻地產股，其他地產股亦都跌啲。口痕友話，如果地皮得主係新地（016）、長實（001）、恒地（012）等級數嘅地產商，昨日個市會係升而唔係跌。&#13;<br> 長實C輪3560：賣地進入埋尾之時，長實造75元（升0.50元），熱門C輪3560造43仙（升1仙）。地皮確認由信置投得之後，長實低見74元，收74.50元，跌0.25元，3560低收39.5仙，跌2.5仙。報紙今日雞乸大字報道地皮高價成交，估計會扯番起啲地產股，長實亦會成為其中一分子。&#13;<br> 3560博得過，6月中夠鐘，溢價1.9%，槓桿率18.9倍（有效11.5倍），引伸波幅19%，數據好靚。長實上番1.5-2元，揸3560有機會執25%利潤。&#13;<br> 新地C輪4643：新地C輪4643條件同長實C輪3560差唔多，但輪價傷啲，收41仙，散13%。正股跌0.50元，收72.75元，以前賣地後，試過好多次都係地產股先挫一挫，然後彈番，而新地往往係帶頭股之一。4643博反彈，成功機會好大。&#13;<br> 4643喺6月初到期，溢價1.9%，槓桿率17.7倍（有效11.7倍），引伸波幅18.4%，數據同3560一樣咁靚。&#13;<br> 恒地C輪：恒地跌0.40元，收36.40元，有成交嘅C輪自然隻隻跌。恒地有機會同埋其他地產股一齊反彈，但唔值得買C輪。最多成交嘅3681（金額都只係2.6球），壽命同上便3560與4643差唔多，槓桿率大少少，但溢價高出5個百分點以上，絕對比唔上3560與4643。&#13;<br> 新世界發展（017）亦有反彈之機，但又係冇乜C輪揀得落手。&#13;<br> 章盛</p></body></html>