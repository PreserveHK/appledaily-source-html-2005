<html><header><meta charset="utf-8"><title>侯活曉士 - 谷德昭</title></header><body><h1>侯活曉士 - 谷德昭</h1><p>當時尚在求學時期的我，在洛杉磯某處看見一座大廈的外牆上寫着「HughesBuilding」。「呢幢嘢咪嗰個大有錢佬侯活曉士嘅囉。」當地友人如導遊般告訴我。「好有錢㗎嗰個曉士？」我問。「好有錢㗎，重隱居㖭呀佢！」&#13;<br>以上便是我對侯活曉士的唯一印象。&#13;<br>周末的UA金鐘戲院，差不多全院滿座，八成觀眾是外國人，大概都是大導演馬田史高西斯的擁躉吧。</p><p>《娛樂大亨》講述侯活曉士的傳奇事迹，世上有兩種瘋子，一種是真的瘋子，另一種是像瘋子一樣地發夢，然後像瘋子一樣不顧一切地將夢想實現，侯活曉士是後者。看完《娛樂大亨》後方知道原來侯活曉士咁架勢，導演過荷李活超級大製作、跟大明星拍過拖、設計過多款飛機、擁有過航空公司，最勁嘅係曾經破過飛行最快紀錄同埋炒過飛機。導演馬田史高西斯永恒地懷舊，看得出他非常投入侯活曉士瘋狂的一生，畢竟史高西斯體內也流着瘋狂的血，識英雄重英雄。里安納度狄卡比奧雖然已出盡吃奶之力渾身解數，但總嫌他太靚仔與太雞仔聲，反正太靚仔的演員便很難令人信服有演技，詳情請問劉德華。&#13;<br> 《娛樂大亨》仍然精采，但作為人物傳記片，我更喜歡他的舊作《狂牛》、《盜亦有盜》與《賭城風雲》，其實本地製作的《三狼奇案》與《跛豪》也毫不輸蝕，有時間請重看。&#13;<br> （P.S.UA金鐘戲院播放的《魔間行者》，不知為甚麼條片會花喱花碌，好長的一段時間，一條粗黑絲頂天立地𠝹花奇洛李維斯大特寫，UA金鐘戲院乃是西片的龍頭戲院，請多加注意。）</p></body></html>