<html><header><meta charset="utf-8"><title>精明消費:<br>掛牆鐘花臣多巨型齒輪夠創新</title></header><body><h1>精明消費:<br>掛牆鐘花臣多巨型齒輪夠創新</h1><p>一年之計在於春，話咁快踏入新一年，有感過往一年時間飛逝，未有好好利用，何不趁新年剛開始買個掛牆鐘，等佢可以時刻提住你時間，好好利用每分每秒！而且款靚嘅掛牆鐘，重可以成為家居裝飾，一舉兩得！&#13;<br>&#13;<br>記者：黃婉冰　&#13;<br>攝影：蔡鴻雯、楊錦文、陳智良&#13;<br>ImageGirl：Vicki</p><p>創新設計款式破格</p><p>一屋前衞裝修，唔想敗在一個掛牆鐘上，咁就要畀心機慢慢揀番個啱襯嘅先好買，重未有明確目標的話，以下幾款大玩Design的鐘，全屬外形破格，賣相煞食之選，絕對是前衞家居的首選。&#13;<br> &#13;<br> 巨型齒輪&#13;<br> 尺寸：高63×闊55（cm）&#13;<br> 不甘平凡，款式愈特別就愈得你歡心的話，這個巨型鐘必屬首選。巨型齒輪式設計，靠大小齒輪運行推動，數字代表時，數字與數字間的刻度代表分，第一格代表15分，第二格30分，第三格45分，可能較難睇時間，但外形夠出位就得喇！&#13;<br> 售價：$1,098（a）</p><p>黑太陽跳字鐘</p><p>尺寸：直徑36cm&#13;<br> 外形有如黑太陽的跳字鐘，中間的綠色顯示屏顯示分鐘，旁邊十二盞紅燈代表時，當時鐘行到正點時，十二盞紅燈就會不停氹氹圈走動。&#13;<br> 售價：$798（a）</p><p>高檔投射鐘&#13;<br></p><p>尺寸：高17×闊19（cm）&#13;<br> 論高檔同Hi-Tech，人人都會諗起投射鐘，透過投影器將時鐘投射在牆上，可自行調校角度及焦點，最好係唔使鑽爛堵牆，除羅馬數字外，另有阿拉伯字款。&#13;<br> 原價：$1,580　&#13;<br> 特價：$1,264（c）</p><p>型仔煞車碟</p><p>尺寸：直徑33cm&#13;<br> AUTOart精品中另一傑作，用煞車碟做掛牆鐘，雖然只係仿製品，但像真度極高，全個以塑膠製成，重量好輕，掛得穩陣。&#13;<br> 售價：$320（b）</p><p>得意公雞屋剪影</p><p>尺寸：高54×闊26（cm）&#13;<br> 這個公雞屋的剪影時鐘，農村風味中帶點潮Feel，效果得意，加埋個鐘擺，摩登與懷舊大結合。&#13;<br> 售價：$398（c）</p><p>鋼條鐘勁Cyber</p><p>尺寸：直徑69cm&#13;<br> 全個以不銹鋼條做成，充滿濃濃的CyberFeel，銀色鋼條的尾端綴以黑色數字及球形的刻度，前衞又有透視感。&#13;<br> 售價：$480（e）</p><p>Q版大麻葉</p><p>尺寸：高35×闊20（cm）&#13;<br> 大麻葉外形已經夠盞鬼，中間重有埋BobMarley個Cute版嘜頭，但最抵死都係個鐘擺係支煙仔，細細個擺喺房最啱！&#13;<br> 售價：$198（a）</p><p>過癮水滴鐘</p><p>尺寸：直徑30cm&#13;<br> 款式看似好簡單，但單憑鐘邊的水滴外形已贏盡全場，連流線型時針同分針都一樣咁精緻，另備有黑色選擇！&#13;<br> 售價：$128（b）&#13;<br> &#13;<br> </p><p>層層叠玩立體</p><p>尺寸：高21.5×闊21.5（cm）&#13;<br> 這個十字形FORMES掛牆鐘，以深淺的同系列顏色片逐塊逐塊層叠起來，立體又有層次感，幾有型！&#13;<br> 售價：$538（a）</p><p>無框大指針</p><p>尺寸：高21×闊24（cm）&#13;<br> 邊個話無框不成鐘？這款由兩支巨型時針和分針組成的無框鐘，中間粉藍色的圓形轉盤屬秒針，掛上牆後就好似有一個無盡咁大嘅鐘面咁，設計獨特。&#13;<br> 售價：$198（b）&#13;<br> </p><p>復古款式懷舊屋必備</p><p>時下潮人，十個有九個鍾意玩Retro，整到一屋復古裝修，大至家具，小至掛牆鐘都要有咁舊款得咁舊款，除古董外重有無選擇？以下介紹幾款雖然是舊款新做，但懷舊味道十足，又睇睇邊款襯得起！</p><p>懷舊廣告牌</p><p>尺寸：高18×闊21（cm）&#13;<br> 用復刻廣告鐵牌做掛牆鐘，款式夠晒懷舊，連鐘面的顏色都殘殘舊舊，好有60年代味道，一屋都係懷舊擺設，買埋呢個復刻鐘，襯到絕。&#13;<br> 售價：$598（a）</p><p>方形膠鐘</p><p>尺寸：高26×闊26（cm）&#13;<br> 由外形、顏色到Pattern都玩晒懷舊味嘅塑膠鐘，唔使講一睇都知放喺部屋就最Perfect，另有啡色選擇，同樣復古味十足。&#13;<br> 售價：$128（b）</p><p>改良版屋仔鐘</p><p>尺寸：高46×闊24（cm）&#13;<br> 最經典的懷舊鐘點可以無屋仔鐘？雖然賣相變得Cute咗，鐘擺又變成Colourful花花，但每當踏正正點時，雞仔一樣會打開窗跳出嚟「咕咕、咕咕」叫，一樣吸引。&#13;<br> 售價：$1,188（a）</p><p>簡約Retro款</p><p>尺寸：高17×闊22（cm）&#13;<br> 白色粗框襯紫色流線形Pattern，款式簡單，但顏色組合同外形都好有70年代風格，係SpaceAge以外另一選擇。&#13;<br> 原價：$350　&#13;<br> 特價：$250（e）</p><p>玻璃飛碟</p><p>尺寸：直徑23cm&#13;<br> 懷舊唔係淨係講個樣，有時淨係玩顏色配搭都可以好有懷舊Feel，好似呢款紅×橙×黃×藍，四色配搭效果好有古舊感，加埋玻璃飛碟外形，潮！&#13;<br> 售價：$420（c）</p><p>卡通人物玩機動夠盞鬼</p><p>無論你是童心未泯還是家有細路，忘記以上所有款式，專注以下介紹，事關下面全都是美、日至紅卡通人物，當中更有音樂播放功能，生動又得意！</p><p>聞歌搖擺HelloKitty</p><p>尺寸：直徑28cm&#13;<br> 以花花為主題的HelloKitty音樂掛牆鐘，每當踏正正點，除HelloKitty同朵花花都會左右搖擺外，重會播出柔和音樂，備有十二首歌，可調校音量。&#13;<br> 售價：$540（d）</p><p>有型有款巴斯光年</p><p>尺寸：直徑33cm&#13;<br> 鐘面大大個巴斯光年，最特別係鐘框雕了凹形的切角位，恍如水晶珠，賣相有型有款。&#13;<br> 原價：$148&#13;<br> 特價：$108（f）</p><p>氹氹轉玉桂狗</p><p>尺寸：直徑30cm&#13;<br> 由12隻不同打扮嘅玉桂狗充當刻度，每當踏正正點時，全部玉桂狗就會隨着音樂轉動，效果如音樂木馬，好盞鬼。&#13;<br> 原價：$199&#13;<br> 特價：$149（d）</p><p>左搖右擺新幹線</p><p>尺寸：直徑25cm&#13;<br> 新幹線三位成員齊齊出動外，主角重會充當鐘擺左右搖動，感覺就好似列車正在行駛中。&#13;<br> 原價：$252&#13;<br> 特價：$119.9（d）</p><p>店舖資料：</p><p>（a）	Kimihe	23122008	尖沙嘴加連威老道41A興明大廈1樓A室&#13;<br> （b）	OLaLa@LCX	31023668	尖沙嘴海運大廈三樓&#13;<br> （c）	ClubX@LCX	31023668	尖沙嘴海運大廈三樓&#13;<br> （d）	SanrioGiftGate	25359889	鰂魚涌康怡吉之島二樓&#13;<br> （e）	LOG-ON	22655333	九龍塘又一城UG層01舖&#13;<br> （f）	西田百貨	26941111	沙田新城市廣場3期2樓</p></body></html>