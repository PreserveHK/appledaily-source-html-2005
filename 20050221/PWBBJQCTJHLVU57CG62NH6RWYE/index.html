<html><header><meta charset="utf-8"><title>搶先實地測試Nokia雙鏡3G王<br>6680隨街玩視像！</title></header><body><h1>搶先實地測試Nokia雙鏡3G王<br>6680隨街玩視像！</h1><p>快！真係好快！Nokia最新3G機王6680，2月14日先喺法國康城正式發表及首次曝光，唔夠一個禮拜，就已經出現喺香港先達，完全打破以往Nokia機種嘅時間表！而新機最引人談論者，首推其雙130萬像素鏡頭設計，叫各位唔使再鬧，留番啖氣拎住6680出街玩視像！再加埋首次玩26萬色彩芒，不讓韓Phone專美！&#13;<br>&#13;<br>記者、攝影：劉耀祥&#13;<br>ImageGirl：Sonia</p><p>以水貨身份到港嘅6680，數量少之又少，所以價錢亦都「物以罕為貴」，開價接近$6,000港元！據路邊社消息透露，本港其中一間3G網絡商，已經密鑼緊鼓進行測試，預計3月就會喺香港推出！想知邊間亦都好易估，睇番現時三間3G網絡商之中，一間就掛住出獨家日本3G機，一間就專玩冧價，重有邊間？相信都唔使畫公仔畫出腸！</p><p>百萬像素鏡頭打孖上</p><p>Nokia6630由於只有一個鏡頭，搞到成日俾人話冇得出街玩視像會議。今次Nokia就一於還以顏色，唔單止畀多個鏡頭你，重要一畀就畀個130萬像素，成為首部內置雙百萬像素鏡頭嘅3G機！究竟用百萬像素鏡頭玩視像，會唔會靚啲呢？實際玩番轉就一清二楚。從另一部3G手機LG8120上睇，6680所拍得嘅畫面與30萬像素鏡頭差唔多，以為百萬像素質素只係如此嘅時候，再睇番6680所顯示對方手機所攝之畫面，竟然係靚好多。之後再與MotorolaE1000玩視像，E1000所接收之畫面就明顯有番百萬像素水準！所以由此證明，畫面質素絕對與接收手機有關，就算你係百萬像素鏡頭，遇上部Cheap機，亦都無用武之地！&#13;<br> 6680嘅視像會議表現亦都唔錯，撥出前揀番VideoCall就OK，連接速度只係大約3幾秒，就可以有樣睇！歷時10分鐘嘅視像測試中，亦都少見爆格情況！</p><p>首次用26萬色彩芒</p><p>雖然比機面鏡頭搶晒鏡，不過機背嘅130萬像素鏡頭亦唔講得笑，新設計加上保護推蓋，比起6630大大個鏡頭安全得多。特別一提就係前後鏡頭亦都有閃燈，火力強勁。6680唔單止鏡頭係主角，26萬色靚芒亦都係主角之一，影像色彩明顯自然好多，無論係影相定玩視像，人物及景物都更為順眼。由於現時WindowsMobile未有3G手機，6680亦睇住嚟打，雖然繼續採用Symbian7.0Series60作業系統之餘，亦於首頁上就作出改動，設有5個快速掣Icon，以及日程表捷徑，感覺上與WindowsMobile十分相似，明顯係想搶埋想玩3G嘅WindowsMobile客戶！&#13;<br> 內置程式方面，就同6630相若，較特別就係支援「XpressPrint」功能，利用藍芽或記憶卡，接駁支援「PictBridge」技術之打印機列印相片。</p><p>6680Profile&#13;<br></p><p>制式：GSM900/1800/1900三頻/WCDMA&#13;<br> 顯示器：26萬色/176×208像素&#13;<br> 鏡頭：雙130萬像素&#13;<br> 記憶體：10MB、RS罘MC記憶卡&#13;<br> 功能：藍芽、MP3鈴聲、JAVA、拍片、GPRS&#13;<br> 體積：108.4×55.2×20.5mm&#13;<br> 重量：133g&#13;<br> 查詢：27872282（全新世界）</p></body></html>