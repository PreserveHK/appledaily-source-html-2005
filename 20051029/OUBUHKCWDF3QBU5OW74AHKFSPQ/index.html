<html><header><meta charset="utf-8"><title>$99一對日版Converse齊冧價！</title></header><body><h1>$99一對日版Converse齊冧價！</h1><p>日版Converse之所以受用家追捧，全因Pattern質料上乘、款靚量少唔怕撞鞋，着過的Fans都話日版鞋頭較闊、鞋底較厚，着落舒服好多，於是，唔單止水貨波鞋舖，就連香港代理都有入日版。日版Converse賣價素來偏高，一對布鞋閒閒哋四、五嚿水，皮版、特別版就更加貴；今回有舖頭做特價，返咗唔夠一個月的新貨照減，平到$99就有一對，睇啱款就好掃喇！&#13;<br>記者：招佩珊&#13;<br>攝影：陳偉強</p><p>必掃！高低筒一律$99</p><p>普通布版Converse一般市價$199，色多易襯衫，價錢大眾化，捧場客一大班，家陣價錢再砌低$100，$99有交易，着落街當踢拖都抵，不過，顏色選擇有限，高筒有粉紅同草綠，低筒就有紫同藍，咁平，咁啱唔入貨就對唔住自己！&#13;<br> 原價：$199&#13;<br> 特價：$99</p><p>新返燈芯絨二五折&#13;<br></p><p>記者問店長邊款減價Converse最抵買，祖明推介日版粉紅色燈芯絨，「返貨三個禮拜咋，平成$300，去邊度搵？」，計落即係二五折，抵！另一款紅色格仔高筒，望到佢就不期然諗起聖誕節，莫非真係買定過節咁有Feel？</p><p>潮誌熱推鞋款照冧價</p><p>日本潮誌一向是型男潮女的購物指標，今回買Converse學㗎妹Style，入黑白皮版JackPurcell同閃令令高筒AllStar實無走雞，皆因9月號《Zipper》同10月號《Cutie》都有推介，黑×白都算襟興，閃令版就延續Bling潮。</p><p>秋冬季皮版至啱襯</p><p>秋冬季例牌皮氣上身，Converse就猄皮、漆皮都有得揀，當中以日版猄皮AllStar同JackPurcell為入貨首選，前者有日本潮誌推介，後者今個月新返貨。日版以外，歐洲皮版Converse亦減到差不多近半價。</p><p>同場加映：歐日版Nike低至五五折</p><p>叫店舖負責人推多幾款波鞋做特價，他隨手拎起兩對Nike。今次冧價的有Nike與日本波鞋潮舖MitaSneakers合作推出名叫「溫故知新」的DeltaForce，用上鴕鳥皮、漆皮及DriFit3種分別代表80、90及現代波鞋的潮流元素，Mita官方網標價13,650日圓（約港幣$920），家陣平咗差不多一半。</p><p>售賣點：Homme&#13;<br> 日期：即日至10月30日&#13;<br> 時間：1:00pm-11:00pm&#13;<br> 地點：旺角彌敦道628號瓊華中心201號舖&#13;<br> 電話：23744441&#13;<br> 備註：只收現金及EPS</p></body></html>