<html><header><meta charset="utf-8"><title>數碼影音：日本直擊CanonEXPO2005<br>新IXY曝光Wireless傳相X操控</title></header><body><h1>數碼影音：日本直擊CanonEXPO2005<br>新IXY曝光Wireless傳相X操控</h1><p>喺香港舉行嘅CanonEXPO相信唔少人都參觀過，不過遠至日本東京嘅CanonEXPO相信就唔係咁多人去過，展覽主要招待業內人士，而且係每5年先舉行一次，可以話係Canon盡ShowQuali嘅展覽會，今年嘅CanonEXPO2005，除咗睇到Canon新一代產品外，連未來嘅概念產品都有機會睇到，不過當中最吸引，都要數啱啱先公布嘅IXYDIGITALWIRELESS，現場就有實物可以試玩！&#13;<br>&#13;<br>記者、攝影：許福合</p><p>雖然話係只招待業內人士，不過亞洲區同日本本地參觀者「陣容」仍非常可觀，現場所見只能以人山人海來形容，不過展覽種類夠多，試用機亦足夠，唔使等好耐就可以試用。而同香港CanonEXPO比較，東京舉行嘅EXPO較為着眼於技術解說，亦可以見到「非平民」嘅產品，如專業攝錄機或大型打印機等。</p><p>IXYDIGITALWIRELESS無線傳相</p><p>IXY一向都係Canon細機嘅代表，現場除咗見到各「色」IXY外，亦見到前幾日先公布嘅IXYDIGITALWIRELESS，相機加上無線功能雖然唔係首次，不過Canon對呢部無線IXY嘅支援明顯較其他廠商好，兼容802.11b，可直駁電腦，只要使用附送軟件，可以傳相外，更可做到實時傳送畫面同遙控操作，有如將部IXY變成攝錄機一樣，可玩性會比同類產品高，同時現場亦見到無線轉接器WA-1，使用USB介面，可讓IXYDIGITALWIRELESS無線接駁打印機印相，當然打印機係要用番Canon出品啦。規格方面，此機屬於輕巧型，500萬像素級別，3倍光學變焦，用2吋芒，算係標準嘅設計。</p><p>Profile</p><p>感光元件：500萬像素&#13;<br> 變焦：3倍光學+4倍數碼&#13;<br> 記憶卡：SD卡&#13;<br> ISO：50/100/200/400&#13;<br> 電源：專用鋰電池&#13;<br> 體積：99×54.4×21.7mm&#13;<br> 重量：130g</p><p>現場「觀」感</p><p>SED　64"薄身電視</p><p>今年CanonEXPO，其中一個經常見到嘅產品就要數SED（Surface-conduction,Electron-emitterDisplay），用咗唔少位置去講解SED所使用技術，甚至Canon主席兼CEOFujioMitarai亦都係演說中提到SED，明顯地成為力撐對象！據Canon表示，SED會有多項優點，高光度，黑位夠黑，反應時間可低至1ms，可視角度更係全視覺嘅180度，相比於LCDTV或Plasma，用電量都更低。從現場所見，展出樣辦機可與頂級LCDTV或Plasma一較高下，吋數更係唔使擔心，現場就已經見到吋數大至64吋嘅型號，暫時未知推出時間。</p><p>攝錄、打印新機大晒冷&#13;<br>&#13;<br>MP950　3.6"巨芒打印</p><p>多功能嘅打印機好多都有內置LCD顯示屏，呢部MP950更用上個特大嘅3.6吋芒，方便用家唔使駁住電腦，都可揀相印相，同時，操作亦簡化咗唔少，對打印、掃描樣樣皆能嘅MP950實在非常好用！MP950除咗打印解像度夠高，達到9,600×2,500dpi，重有幾個特別功能，支援雙面彩色打印、DVD/CD碟面印製、相片顏色自動修正同一次過可掃描6格35mm菲林，非常實用。</p><p>9950FV　一次掃30格菲林</p><p>外形夠Cool、黑色機身嘅9950FV，係一部超強掃描器，掃描解像度達到4,800dpi，並且加入多個實用相片修正功能，如替背光景物調節光度、修正顏色，甚至除去相片破損位置，不過講到最方便，都要數30格35mm菲林掃描功能，一次過可掃描5條6格菲林。</p><p>DC20　寫真DV</p><p>DC20使用DVD做儲存媒體，一隻DVD最長可拍攝1個小時影片，並且即時就可燒錄成DVD。影相功能亦好專業，加入專業相機的9點對焦同1,632×1,224解像度，相質唔錯！DC20與同類產品比較，外形更為輕巧美觀。</p><p>未來產品　率先睇</p><p>除咗即將推出產品外，CanonEXPO亦有機會睇到仍在開發中嘅設計同技術，以下就係其中幾個重點。</p><p>電子相簿</p><p>電子相簿聽就聽得多，不過一般與相簿都相差十萬八千里，Canon就正在開發真正嘅電子相簿，外形同Notebook差唔多款，不過當打開後，就可以好似傳統相簿一樣睇相，顯示數量重可以揀相。</p><p>鏡盒DC</p><p>呢款DC完成度睇嚟都相當高，圓形超薄機身，配上可揭式LCD顯示屏，只係一個手掌大小，攜帶上非常方便，規格資料雖然唔多，不過將會加入現場都在示範中嘅自動追焦功能，同現時DC所謂「自動對焦」唔同，係真正嘅追住對焦，鏡頭會自動捕捉範圍內人臉對焦，想走甩都幾難！</p><p>HD投影機</p><p>陸續有唔少影音產品都以HD做賣點，Canon連投影機都會加入HD畫質，並且操作時特別寧靜，睇戲就唔怕被騷擾。</p><p>未來機殼</p><p>將來相機機身會係點？不妨睇睇呢兩款示範機身機殼，加啲幻想猜度一下。</p><p>展會花絮</p></body></html>