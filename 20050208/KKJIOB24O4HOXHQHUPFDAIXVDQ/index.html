<html><header><meta charset="utf-8"><title>頭炷香：<br>夾啱時辰上頭炷香雞年有運行</title></header><body><h1>頭炷香：<br>夾啱時辰上頭炷香雞年有運行</h1><p>過埋今晚就送猴迎雞，無論點樣你踩我我逼你，甚至冒住俾人撞甩假髮俾香辣親的危險，好多善信都會爭住上頭炷香，無他，傳統話上到頭炷香的人就會心想事成，全年行好運兼大吉大利！各處鄉村各處例，每間廟宇都有不同規矩，入最受歡迎的黃大仙廟上頭炷香有何宜忌？唔想同人逼喺屋企自己上頭炷香又有何步驟？快快讀熟，今晚凌晨12時至5時就係吉時喇！&#13;<br>&#13;<br>記者：張銘恩&#13;<br>攝影：黃子偉&#13;<br>模特兒：Geffery（M3Production）、Joey</p><p>唔一定要爭上頭炷香</p><p>爭上頭炷香已經成為好多善信的指定動作，但究竟頭炷香係指咩呢？一般來說頭炷香有兩個意思，第一是指上香者本人新一年上的頭一炷香，藉着頭炷香誠心向神明拜年，說出自己的新年願望，希望神明在新的一年多加保佑，達成願望；第二是把「頭炷香」理解為「頭一個上香給神明的人」，認為能夠爭取在大年初一子夜零時零分成為第一個上香的人，便會求得好運，所以每年的黃大仙廟及其他廟宇，半夜例擠滿廣大善信。玄學家黃震宇則這樣詮釋：「廟宇內的頭炷香點會輪到一般市民去上？廟祝開門前都會上咗先啦！所謂『上頭炷香』只係一個傳統，令善信安心一點，其實神明大慈大悲，任何善信都會保佑，怎會只優待第一個向其上香的人呢？」</p><p>拜準方位有利雞年運勢</p><p>拜神步驟繁簡因人而異，只要誠心便可，不過擇啱時辰就十分重要，雞年正月初一為甲子日，子時、丑時及寅時（即年三十晚凌晨12:00mn至翌日年初一5:00am）皆為吉時，宜上頭炷香；另外，每年的喜神、貴神均會移位，所以拜神時可按自己心中所求向該方位拜，貪心啲嘅話，逐一向唔同方位拜才上香亦無妨！不過千祈咪拜錯「大病位」同「是非位」兩大凶位，想知邊個方位有利，即刻睇睇！</p><p>必拜靚位</p><p>正南利財&#13;<br> 八白財星雞年飛至南方，想今年正財橫財滾滾來，記得向正南面拜。&#13;<br> &#13;<br> 正北利喜事&#13;<br> 雞年主管喜事的九紫火星飛臨正北，有利吉慶喜事如嫁娶、添丁、置業等降臨。&#13;<br> &#13;<br> 西南旺桃花&#13;<br> 一白貪狼星飛臨西南，主管人緣桃花運，想今年人見人愛車見車載，非此方位莫屬。</p><p>兩大凶位</p><p>西北大病位&#13;<br> 本年西北方為五黃煞加臨方位，亦即大病位，萬萬不可向此方拜。&#13;<br> &#13;<br> 東南是非位&#13;<br> 雞年三碧祿存凶星駕臨東南方，此凶星主是非口舌，不能招惹。</p><p>事前準備誠心清香已足夠</p><p>神明大慈大悲，保佑蒼生斷不會只保佑個別人士，所以咪諗住帶多點祭品又燒豬又生油又金銀衣紙咁，就可以利誘黃大仙！況且今晚黃大仙廟人多香多，場面肯定擠迫混亂，插喺香爐鼎的清香30秒就會被清走，即使預備了祭品亦沒有空位擺放，所以黃師傅認為善信只需帶備清香便可，一句到尾，拜神最緊要誠心，其他祭品最好留待其他日子再供奉。</p><p>拜神步驟</p><p>拜神禁忌</p><p>所謂入屋叫人入廟拜神，拜神禁忌，一句到尾都係講個「禮」字，好多細節只要用腦諗吓都應該知道點做，想具體清楚一點，不妨聽聽黃師傅的意見：「衣着方面，最好是紅、金等過年喜慶顏色，其他鮮色也可，而款式方面就要特別要注意，一定要端莊齊整，迷你裙、低胸裝、拖鞋等千祈咪着，講真，你見工都唔會咁着啦，何況拜神！」（黃大仙已經得道成仙，無興趣睇㗎！）至於態度方面，千萬不可抱着「試吓啦」的兒戲心態求神，拜神一定要誠心，廟內不可嬉戲追逐，談話應盡量輕聲，否則觸怒神明，後果自負，本報絕不會為你的無知行徑負上落十八層地獄的責任！&#13;<br> &#13;<br> 地址：九龍黃大仙竹園邨二號（23278141）&#13;<br> 開放時間：平日7:00am至5:30pm，年三十晚9:00pm至年初一5:30pm。&#13;<br> 交通：黃大仙地鐵站落車，依指示步行2分鐘直達。&#13;<br> 網址：www.siksikyuen.org.hk&#13;<br> 註：有關當局會在2月8至13日（年三十至年初五），實施潮水式控制人流措施。</p><p>屋企上頭炷香</p><p>無論會否出門拜神，好多人大年初一都會一早起身，先在家拜神祭祖上頭炷香，話晒屋企係自己地方，時間較易控制，祭品可以預備得較充裕，必備祭品包括三牲，即原隻白切雞一隻、燒肉及煎魚；水果，避免用寓意和諧音不吉利的水果，如瓜和梨；各式菜蔬如髮菜、蠔豉、生菜；寓意步步高陞的鬆糕、紅包和醴酒，即米酒、白酒，在家拜神要先後次序，先拜菩薩、天神（如觀音），後拜地主，最後才拜祖先。</p><p>圓玄學院拜太歲</p><p>除了上頭炷香，古語有云：「太歲當頭座，無喜必有禍」，依傳統之說，犯太歲者受到歲星在黃道上的影響，該年起伏較大，情緒容易不安，所以拜太歲亦係許多人在年頭會做的事。05年乃乙酉年，太歲姓蔣名嵩，今年生肖屬雞者犯太歲，屬兔者沖太歲，屬狗者刑太歲，應於正月初一至十五，應備祭品到太歲廟拜太歲，而年尾則要返殿還神。</p><p>拜太歲步驟</p><p>1.帶備太歲衣及清香，在殿外香爐上香。&#13;<br> &#13;<br> 2.進入元辰殿內，參拜斗姥元君。&#13;<br> &#13;<br> 3.向值年太歲（即蔣嵩大將軍）參拜並祈福許願。&#13;<br> &#13;<br> 4.向本命元辰（自己所屬太歲）參拜。&#13;<br> &#13;<br> 5.祈福完畢，攜太歲衣到焚化爐焚化，當天拜謝其他58位太歲</p></body></html>