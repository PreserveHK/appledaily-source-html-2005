<html><header><meta charset="utf-8"><title>一周逼爆架新碟</title></header><body><h1>一周逼爆架新碟</h1><p>連公仔版快斷！　《小企鵝大長征》$120&#13;<br>動物紀錄片，加陳奕迅同阿Sa搞笑配音，最啱一家大細齊齊睇！市面連小企鵝公仔版（$120）勁缺貨，下星期翻出係齋碟版（$100），要快手！</p><p>聲畫靚加粵語配音　《攻殼機動隊之無邪》$80/$63</p><p>INNOCENCE終於出港版3區，有孖碟版（$80），都係多隻碟、多Bonus，單碟版$63就齋睇戲；聲畫表現唔錯，重有粵語配音，有誠意！</p><p>高達迷必撐　《Z高達：星之繼承者》$90</p><p>呢套出得重急，11月中上戲院，𠵱家又話出3區；重畫經典《ZGUNDAM》故事，加上呢期重出MG版ZGUNDAM模型，高達迷必撐。</p><p>復仇最終回　《親切的金子》$85</p><p>韓國著名變態驚慄片導演朴贊郁新作！這可是繼《復仇》、《原罪犯》後「復仇三部曲」的最終章！加埋李英愛一洗長今造型玩變態，真係幾震撼。</p><p>機械人戀愛故事　《我愛奇諾奧》$77</p><p>導演秋山貴彥製作過CG巨片《FinalFantasy》，𠵱家已上了神枱，成為日本動畫界首席特技大師，電影講機械人上學同講戀愛的故事，可以一睇！</p><p>電視迷經典　《無敵鐵金剛》$367</p><p>經典元祖《無敵鐵金剛》莫史迪！真係冇人諗到會出DVD！第一季19集，共5隻DVD，$367懷舊價，電視汁都撈埋嘅老戲迷，一定畀錢。</p><p>粵語配音超爆笑　《V仔特攻隊》$83</p><p>Vanguard動畫製作室首部CG電影，都算玩得開心搞笑，最啱一家大細假日齊齊睇，配音班底好惹笑，除葛民輝、梁榮忠外，連《一叮》台主喬寶寶等都有聲優演出，真係幾爆！</p><p>新數碼執靚版　《反斗奇兵10周年紀念版》$117</p><p>唔好以為翻Dub舊版！聲畫都經過數碼復修執靚過，而且Bonus部份亦加咗料，有誠意！聽過《反2》都已經做好「數碼執靚」，相信又要破財喇！</p><p>木偶仔機械身體　《木偶幻險記3000》$99</p><p>今個星期真係動畫周，連經典木偶仔都變身機械人登場！人設未算討好，內容講木偶仔誤信奸言，助紂為虐險令所有小朋友變成機械人，最後當然係痛改前非圓滿收場！</p><p>自殺式救戰俘　《511絕地救兵》$122</p><p>美國軍事史上一次最大的拯救任務──「突襲甲萬那端城」行動，120名突擊隊員為救511名被日軍囚困多年的美國戰俘，差不多可用「自殺式行動」形容，喜歡《雷霆救兵》一類電影者必睇！</p><p>許冠文修復版　《搶錢夫妻》$58</p><p>《搶錢夫妻》、《合家歡》、《神算》呢批翻出舊片，使用了最新HD修復技術，聲畫表現真係同FORTUNESTAR出嗰批盒裝修復電影技術有得揮！</p><p>查詢：DVDPRO（23326326）&#13;<br> 地址：旺角奶路臣街6E德發商場地庫B4舖</p></body></html>