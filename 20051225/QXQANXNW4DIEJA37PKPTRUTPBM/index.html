<html><header><meta charset="utf-8"><title>聖誕夜1：上樓Cafe任Hea陪坐PR好狗</title></header><body><h1>聖誕夜1：上樓Cafe任Hea陪坐PR好狗</h1><p>想去CafeHea又唔想齋飲咁悶？咁以下介紹幾間有嘢玩、有得飲嘅特色Cafe先至係你杯茶。好動嘅可以有機打，好靜的話又可以坐低慢慢畫幅畫，再唔係帶埋隻愛犬上去歡度聖誕亦得，咁多選擇都揀唔到就真係無能為力啦！&#13;<br>&#13;<br>記者：黃婉冰&#13;<br>攝影：林柏鈞、周旭民</p><p>狗仔PR&#13;<br>陪食聖誕大餐</p><p>想同自己隻狗仔齊齊過聖誕，又怕俾人拒於門外？位於銅鑼灣的壹樓狗室係最佳之選。Cafe內長期有有四隻可愛狗仔駐場招呼客人，每隻都各有性格，佢哋全都可以陪坐、陪食同陪玩，各有冧客迷人秘技，日日捧場者眾，所以睇啱邊隻就要即刻出手！老闆娘更特別為所有客人和狗狗來賓設計了兩款聖誕大餐，實行與狗同歡。</p><p>下午時段可以散叫其他菜式，法式香煎鵝肝多士，鵝肝伴以自家調製的意式蜜糖黑醋汁，再加一杯芋頭沙冰，配搭夠晒Fusion！</p><p>PR1號&#13;<br>GilGil半歲</p><p>我最鍾意扮靚同Shopping，間唔中有小姐脾氣，但勝在夠Cute，只要唔郁，好多人都會以為我係玩具狗，人見人愛㗎！</p><p>PR2號&#13;<br>阿Sa3歲</p><p>同GilGil情同姐妹，撒手鐧就係一對迷人眼，又識得嗲到好似BB咁，個個都會被我冧到神魂顛倒！</p><p>PR3號&#13;<br>寶寶　1歲半</p><p>我係GilGil嘅男朋友，好動又活潑。每逢有客人到訪，我就會以九秒九衝出去門口迎賓！</p><p>狗仔連環snap</p><p>壹樓狗室</p><p>電話：61022030&#13;<br> 地址：銅鑼灣百德新街66-72號海灣大廈1樓B室&#13;<br> 今日營業時間：下午12:00至凌晨1:00&#13;<br> 最低消費：晚上6:00後每位客人必須惠顧聖誕餐（$238）</p><p>玩嘢Cafe老公陪打機老婆占卜</p><p>話明玩嘢Cafe就梗係多玩嘢過你玩，美式足球機、PlayStation、漫畫書重有埋專人幫你用塔羅占卜，咁多玩意，夠你Hea足成晚。老闆Vincent和太太June各有任務，老公是駐場打機王，負責以「機」Serve客人，老婆就負責幫客人用塔羅牌占卜，玩到攰又可以坐低歎杯健康特飲，口痕重可以叫番款美式小食充充飢，食飽再繼續迎戰。</p><p>冬之夕陽由新鮮菠蘿、桃和橙汁調製，果味香濃。紅粉佳人以新鮮士多啤梨加蜜糖打製而成，重有大大粒果肉，味道同樣以天然果味為主，飲多杯都唔怕肥。</p><p>薄餅改用酥皮做餅底，比傳統麵包底多一份酥香。餅底鋪滿辣肉腸、甜椒、煙肉，值得一提的是，茄汁是每天自家熬製，與別不同。</p><p>薯仔屋&#13;<br> 電話：28904884&#13;<br> 地址：銅鑼灣新會道4號4樓&#13;<br> 今日營業時間：上午11:00至晚上11:00&#13;<br> 備註：今晚8:00後已被包場</p><p>畫室Cafe&#13;<br>自製聖誕卡</p><p>想要靜又唔想齋飲咁悶，LesArtistes可以同時符合以上兩個要求。本身修讀繪畫的李生把畫室、展覽室與Cafe三合為一，所以客人在這裏不但可以食到精緻的聖誕大餐，手痕痕重可以利用Cafe提供的畫筆和紙畫吓畫，自製一張HandMade聖誕卡畀朋友仔，甚至可以畀老闆幫你貼堂，唔想郁手，可以靜靜地欣賞一下四周掛起的本地作品，睇啱畀錢就就可以據為己有，悉隨尊便！</p><p>聖誕餐的天使麵加入南瓜茸去燴，旁邊再以各種有機雜菌伴碟，全部都用橄欖油炮製，夠晒健康。</p><p>開邊大蝦配新西蘭牛柳，淋上用低脂牛油煮成的牛油蛋汁，有機雜菜伴碟，大餐廳水準！</p><p>LesArtistes&#13;<br> 電話：34268918&#13;<br> 地址：銅鑼灣電氣道98號萬愷大廈1樓（天后地鐵站A2出口）&#13;<br> 今日營業時間：下午12:00至晚上11:00&#13;<br> 最低消費：晚上6:00後每位客人必須惠顧聖誕餐</p></body></html>