<html><header><meta charset="utf-8"><title>　　范太自嘲冇啖好食 - 李八方</title></header><body><h1>　　范太自嘲冇啖好食 - 李八方</h1><p>立法會噚日又流會，有陰謀論者繪影繪聲咁話，一定係老董辭職劇本所需，所以要立法會先收檔，老董先肯走出前台兼遞信。當然𠵱家大家講乜都得，反正特首辦都倒瀉籮蟹，一定冇人會出嚟否認。&#13;<br> 究竟范太同老董有冇夾定，就只有佢兩個先知，不過，范太同八方講，佢先至係受害人，因為啲議員人數不足，搞到佢兩日都冇啖好食。事緣前晚范太食緊飯，長毛忽然要求點人數，於是范太急急走回議事堂；而噚日中午，主席以為可以食餐安樂茶飯，班大哥大姐又唔生性，唔知去晒邊，於是鐘聲一響，范太又要放落飯碗，結果重流埋會㖭。&#13;<br> 范太唔開心，立會新丁郭家麒就應該更唔開心，因為佢噚日提出修訂湯家驊嘅動議，竟然得唔到一個民主派嘅支持，原因係話佢立場唔清晰喎，咁又話兄弟班？搵個人舉吓手都好吖。（圖）立法會流會，范太都話好唔開心。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>