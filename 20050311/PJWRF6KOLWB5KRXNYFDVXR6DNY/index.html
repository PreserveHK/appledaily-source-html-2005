<html><header><meta charset="utf-8"><title>數碼影音：<br>SONY春季DC大晒冷T系新機薄過1cm</title></header><body><h1>數碼影音：<br>SONY春季DC大晒冷T系新機薄過1cm</h1><p>各大相機廠商自PMA相機展之後，就開始陸陸續續將展品「流落民間」。繼上星期CASIO及柯達之後，今個星期就輪到「DC班霸」SONY，除咗有事先張揚嘅H1、W5、S90及P200之外，原來重有全球首度曝光嘅神秘嘉賓T7！延續T系列一味要薄嘅優良傳統，T7嘅厚度認真駭人，全機最薄部份只有9.8mm，真係薄如無物！	&#13;<br>&#13;<br>記者：劉耀祥&#13;<br>攝影：陳偉強</p><p>本以為今次SONY新機晒冷會上，只係Show番之前PMA相機展上嘅新機，點知突然嚟個壓軸嘉賓T7，就連PMA上亦都未曾曝光，即時令到全場記者無不雀躍萬分！根據SONY傳統嘅型號編排，T系列就已經同薄字劃上等號，今次SONY更加出神入化，T7厚度只有14.7mm，最薄部份更加僅有9.8mm，比起一粒2A電池重要薄！當筆者拆開電池蓋時，就更加佩服SONY嘅造工，因為電池厚度就差唔多等於機身厚度，可想而知機內硬件真係「要幾逼整幾逼」！由於極薄嘅關係，按鈕亦都細細粒，尤其變焦掣更加的骰過人，不過手感都唔錯。雖然只有3倍光學變焦，但係如此薄機，都可以畀佢合格！</p><p>功能掣右搬左</p><p>T7唔單止玩薄，機背重可以裝埋個2.5吋屏幕，的確唔到你唔服，不過為咗要遷就電池位，所以機背按鈕就全部飛晒去左邊，可以算係跟以往T系列機種最大不同之處，初用者就要花啲時間適應吓！而功能上除咗一貫嘅影相之外，拍片功能亦都唔弱，提供640×480解像度，若果諗住買部MPEG4拍片機仔玩吓嘅用家，相信都可以滿足到！不過有利亦有弊，由於T7太薄嘅關係，機身不設充電、AVOut及USB插頭，所以隨機會有外加插頭組件，過相前就要自行加上，稍為不便。</p><p>T7Profile</p><p>感光元件：510萬像素SuperHADCCD&#13;<br> 顯示器：2.5吋&#13;<br> 變焦：3倍光學＋12倍數碼&#13;<br> 記憶儲存：MSDuo/MSProDuo&#13;<br> 電池：專用鋰電池&#13;<br> 體積：91.7×60.2×9.8-14.7mm&#13;<br> 重量：115g&#13;<br> $3,990（4月推出）</p><p>SONY重炮王H1</p><p>SONY久未有長炮新機出現，之前嘅F828都已經差唔多有成年時間，而今次更加開設全新產品線，名為H系列，而頭炮就有H1！對於一向鍾情於SONYDC外形嘅用家，H1嘅出現可能會令你失望，因為H1外形只可以普通形容，不過SONY今次將焦點放於其12倍光學變焦嘅大炮，以及其「超級防震系統」之上，成功令大眾轉移視線！作為SONY首部12倍光學變焦機種，H1鏡頭反應亦都唔錯，Zoom近Zoom遠速度敏捷，冇話窒吓窒吓。而「超級防震系統」就更加好玩，主要針對用家遠攝時容易出現手震嘅情況，唔會因為影得遠就即時變得朦郁鬆！</p><p>內置32MB記憶體</p><p>雖然H1走Prosumer機級數，不過就用上部份輕便式DC嘅優點！首先就係內置「救命記憶體」，除咗可以支援MS及MSPro記憶卡之外，更內置32MB記憶體，睇落好似好少，之但係當「身無張卡」嘅時候，32MB亦足以救你一命！其次就係用上2A電池，只要用兩粒2A電池就可以拍攝近290張相片，對於Prosumer機種嚟講，的確係相當可取！而H1嘅功能亦都走守半專業級路線，光圈先決、快門先決、全手動等有齊之外，微距亦可近至2cm，唯一可惜就係未有閃光燈熱靴，外加閃光燈時就較為麻煩！&#13;<br> </p><p>H1Profile</p><p>感光元件：530萬像素SuperHADCCD&#13;<br> 顯示器：2.5吋&#13;<br> 變焦：12倍光學＋24倍數碼&#13;<br> 記憶儲存：MS/MSPro&#13;<br> 電池：2A電池×2&#13;<br> 體積：108×81×82mm&#13;<br> 重量：460g&#13;<br> $3,990（六月中推出）</p></body></html>