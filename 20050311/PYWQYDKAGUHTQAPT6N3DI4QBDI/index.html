<html><header><meta charset="utf-8"><title>　　東方海外唔搶老董鏡 - 李八方</title></header><body><h1>　　東方海外唔搶老董鏡 - 李八方</h1><p>正當全城追訪特首董建華幾時宣布辭職，財經界亦昅實董建華家族嘅上市公司「東方海外」，因為佢噚日公布舊年業績。八方關心嘅，梗係老董會唔會返番公司做榮譽主席之類啦，事關任何事情都會影響公司股價。&#13;<br> 話說東方海外噚日四點半開業績記者會，老董就講明五點半先宣布辭職。東方海外嘅老臣子沈志澄，唔知係咪以前幫過老董選特首，具有一定政治智慧，巧妙安排西人財務阿頭快快趣讀完講稿，就開始問答環節，cut咗中國人財務阿頭中英對照讀多次嗰部份，重趕喺五點半前散水，任憑八方點問，佢哋都話老董單嘢未成事實，唔答揣測性問題。&#13;<br> 至於董建華胞弟，即東方海外主席董建成，就照舊坐喺辦公室，埋頭苦幹，冇出嚟應酬記者。沈志澄笑言，董建成一向都唔參與業績記者會，佢哋會保持此「傳統」喎。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>