<html><header><meta charset="utf-8"><title>新車速報：<br>日產騏達樣靚偈爽車廂寬敞</title></header><body><h1>新車速報：<br>日產騏達樣靚偈爽車廂寬敞</h1><p>繼早前喺車展見過一面之後，終於有機會坐上日產TiidaSporthatch「騏達」，一嘗呢架全新車款嘅性能表現及駕駛環境。先入為主，早已被其精巧外形吸引，加上可謂同級中最完美嘅車廂配套，喺駕駛席第一身感覺係絕不侷促、空間感強。加速力當然無話有推背感咁誇張，但當你坐進呢部1500cc五門小房車，卻不難感受到當中出奇的清爽表現。&#13;<br>&#13;<br>記者：馬慶武&#13;<br>攝影：楊錦文&#13;<br>模特兒：Connie（D8）</p><p>級數直逼歐洲車</p><p>相比起同級或者係相近級數嘅五門揭背小房車，TiidaSporthatch嘅定價都係較高。不過車價較高唔代表唔抵！因為TiidaSporthatch除咗外形夠Fresh夠活力之外，車廂裝備齊全、空間感亦好強，內外質素絕不比同級歐洲對手差。坐進TiidaSporthatch車廂後，一定會覺得十五萬幾嘅車價係好合理。</p><p>6呎高都無頂頭感覺</p><p>由最貼身嘅裝備開始，採用Cabron皮革及格仔纖維質料包裹嘅座椅，視覺同觸覺效果俱佳，比全真皮座椅多啲摩擦、比絲絨座椅多啲高貴，而且前、後座皆設有手枕，舒服得嚟亦坐得更穩當。抬頭一望，發現頭頂空間幾大，就算身高6呎都唔會有頂頭感覺，附設嘅天窗亦帶嚟更強勁嘅開揚感。&#13;<br> 車尾載物空間多變化，更難得係超級User-friendly！只要拉後座椅背嘅拉掣就可以將後座向前推240mm，重嫌唔夠位？後座椅背更可以6:4分割放平，配合雙面行李底板，一面防水一面絲絨，無論放貴重嘢或者釣魚、游水裝備都未驚過！</p><p>全鋁引擎大減耗油噪音</p><p>採用全鋁合金製造嘅HR15DE引擎，行車噪音、耗油量都大大減少。馬力唔算大，但踩油加速嗰下仍好有爽勁感，上山上斜一啲都唔會「立」，而輕身嘅底盤及XtronicCVT無段變速自動波箱，亦令行車非常咁暢順寧靜，加埋五門揭背車嘅先天靈巧性，轉向泊位睇位極容易，操控性佳。</p><p>行李廂最User-freindly</p><p>NissanTiidaSporthatchSpecifications</p><p>引擎：1498cc直4DOHC&#13;<br> 馬力：109ps/6000rpm&#13;<br> 扭力：15.1kgm/4400rpm&#13;<br> 傳動：無段變速自動波，前輪驅動&#13;<br> 懸掛：（前）麥花臣支柱（後）扭力桿&#13;<br> 制動：（前）通風碟（後）鼓式&#13;<br> 輪胎：185/65R15&#13;<br> 尺碼：4205×1695×1535mm&#13;<br> 車重：1415kg&#13;<br> 車輛提供：合誠汽車（22621088）&#13;<br> 新車售價：$153,800</p></body></html>