<html><header><meta charset="utf-8"><title>GSMPPC手機終到港三星1700狂扭270°</title></header><body><h1>GSMPPC手機終到港三星1700狂扭270°</h1><p>PDA手機市場已經成為兵家必爭之地，唔少手機廠都有生產PDA手機應戰，之但係環顧香港市場，總係好似少咗三星嗰份。不過等了又等，日前就終於有部GSM制式嘅三星PDA手機I700到港，用上PocketPC作業系統之外，更有3.5吋大芒，但係最重要都係唔少三星嘅傳統－－扭擰鏡，270o扭扭擰擰，咩角度都可以影得到！&#13;<br>&#13;<br>記者、攝影：劉耀祥　&#13;<br>ImageGirl：Dicky</p><p>查實三星向來都有生產PDA手機，手上同時擁有PalmOS、PocketPC及Symbian手機開發權！可惜唔係未推出，就多數係CDMA制式，所以香港用家只好緣慳一面。而新到港嘅SGH-I700，其CDMA制式版本雖然已經曝光多時，不過今次難得有GSM制式版本到港，無論係對三星Fans、定係PDA手機用家嚟講，都係一件好事！</p><p>採用PocketPC2002</p><p>講起三星，唔少人都會諗起佢嘅扭擰鏡頭，而I700亦都按照傳統，機頂設有270o扭擰鏡頭，與一般扭擰手機唔同嘅係，鏡頭唔用時可以完全收起，唔使外露「食塵」！雖然鏡頭只係33萬像素，不過影像都算清晰，而且6萬5色彩芒質素相當高，顯示相片十分細緻，只係顏色有啲淡，但係亦算可接受。用上PocketPC2003PhoneEdition作業系列嘅I700，內置程式方面大部份都係「例牌」款式，《PocketIE》及《PocketOutlook》之外，亦唔少得文書程式《PocketWord》及《PocketExcel》等。&#13;<br> 而較為特別就係專為MMS短訊而設嘅《MESSAGES》程式，介面簡單易用，四個Icon就睇晒所有功能，可以Send相片或聲音檔案，既簡潔又實用！另外《SIMManager》，專為編輯SIM卡內的電話簿，成日換機都唔怕！&#13;<br> </p><p>「手大」用家更合適</p><p>若果要用今時今日嘅硬件規格嚟睇I700，似乎唔係好得，因為I700已經係04年頭嘅產品，不過作為「難得一見的三星GSM制式PDA手機」，初次到港仍然都有一定吸引力！睇番部機，一貫普通PDA外形，唔係多條天線嘅話，都唔知係PDA手機。可能I700由美國CDMA制式改製而成，對象亦以外國用家為主，所以體積亦都同一般PDA不相伯仲，機面按鈕比較多，唔使吓吓都要拎住支筆，方向掣亦相當大，唔怕㩒錯隔籬，對於手大用家，夠晒方便！&#13;<br> 最後一提就係，跟機配件亦都頗豪華，除咗基本嘢如耳筒及同步線外，機座亦十分特別，可摺埋方便成日周圍去嘅用家。不過最豪就係隨機有一厚一薄雙電池，玩到冇電都唔使驚！</p><p>內置程式多面睇</p><p>PROFILE</p><p>制式：GSM900/1800/1900MHz三頻&#13;<br> 作業系統：PocketPC2003PhoneEdition&#13;<br> 處理器：IntelXscalePXA255400MHz&#13;<br> 顯示器：6萬5色/240×320像素&#13;<br> 記憶體：64MB/SD記憶卡&#13;<br> 功能：40和弦、33萬像素鏡頭、WAP、GPRS&#13;<br> 備用時間：130小時&#13;<br> 通話時間：2.2小時&#13;<br> 體積：132×70×16.5mm&#13;<br> 重量：195g&#13;<br> &#13;<br> 全新世界　&#13;<br> 查詢：27872282</p></body></html>