<html><header><meta charset="utf-8"><title>精明消費：<br>情人節送花冧女友係時候預訂</title></header><body><h1>精明消費：<br>情人節送花冧女友係時候預訂</h1><p>咪以為今年情人節同農曆年相距甚近，就可以側側膊唔多覺，連送花都慳番。心水清就會知道，今年情人節正正係放完年假後第一個返工日，第一日開工就有花收，幾威！唔想年初六都變成赤口日，就要即刻行動！以下精選了花束、花籃和一些另類推介，全部已開始接受預訂，揀啱就要TakeAction。&#13;<br>&#13;<br>記者：黃婉冰&#13;<br>攝影：黃子偉、陳偉強、林栢鈞&#13;<br>Model：d8</p><p>獨特花束驚喜之選</p><p>女朋友屬傳統型，送花束最穩陣，求其整紮紅玫瑰？女友唔嫌悶，自己都怕行貨喇！想穩陣又有驚喜，可以玩吓「花款」，日本麝香、小牡丹、太陽菊……連水仙同桃花都有，傳統中見不平凡！</p><p>桃花點綴有新意&#13;<br> 桃花代表新年新開始，太陽菊代表相處開心，襯上如煙花般的白飛香，綴以小繡球柳枝做成的心形，別具意義。&#13;<br> 售價：$500(a)</p><p>中西合璧：另類好意頭&#13;<br> 水仙、百合、小牡丹、狗仔花襯以金邊富貴竹及熊仔草，糅合了中、西花款。選用金邊富貴竹及水仙，好意頭又另類。&#13;<br> 售價：$700(a)</p><p>圓碌碌彩色花球&#13;<br> 以八枝白玫瑰圍着五顏六色的小牡丹，外形有如一個彩色花球。紅、黃、橙、粉紅小牡丹在白玫瑰襯托下更突出。&#13;<br> 售價：$800(a)</p><p>一束花代表三種性格&#13;<br> 粉色玫瑰代表溫柔，繡球花代表獨立果斷，日本麝香代表堅強開朗。一束花代表了三種不同的性格及寓意，別具意思。&#13;<br> 售價：$880(b)</p><p>經濟得體：粉紅百合花束&#13;<br> 想她知道你對她是如何的呵護備至，揀粉百合最適合。粉百合代表溫柔、保護，襯以黃孔雀、毌忘我及沙巴葉，一束花已勝過千言萬語。&#13;<br> 售價：$398(c)</p><p>粉紅玫瑰穩陣之選&#13;<br> 想穩陣但又怕送紅玫瑰太「行」貨，送粉紅玫瑰可能較適合。12枝玫瑰再綴以葉上花、滿天星、毌忘我、沙巴葉，代表你對她就如粉紅玫瑰一樣充滿溫柔。&#13;<br> 售價：$468(c)</p><p>配埋公仔夠Cutie&#13;<br> 有感年年都只係送花太單調，將花束連同公仔一齊送，可能較有新鮮感。花束有粉色太陽花及石竹，配搭新鮮外，亦有「幸福的愛」之意。&#13;<br> 售價：$398(c)</p><p>白玫瑰代表純潔愛情&#13;<br> 代表純潔愛情的白玫瑰，襯上寓意不變的愛的桔梗，意味着你對她的愛將永不止息。以花代話，不言而喻。&#13;<br> 售價：$680(b)</p><p>金莎玫瑰食得睇得&#13;<br> 六粒金莎配六枝粉紅玫瑰，襯上滿天星、毋忘我、沙巴葉，食得又睇得。除粉紅玫瑰外，亦可選擇紅玫瑰，金襯紅，相信效果會更突出。&#13;<br> 售價：$298(c)</p><p>特色花籃凸顯心思</p><p>平時已出動鮮花攻勢，想佢有個更難忘嘅情人節，可以落多少少本錢，買個花籃或禮物籃。女朋友屬貪新鮮之人，首推獨特造型的花籃擺設，要求實際的話，禮物籃會更適合，有花收又有公仔朱古力，實掂！</p><p>心形薰衣草花籃&#13;<br> 用薰衣草、綠色蕙蘭、日本麝香砌成一個大心，試問有邊個女仔見到唔開心。&#13;<br> 售價：$1,000(a)</p><p>紫牡丹、小牡丹擺設&#13;<br> 這款鮮花玻璃擺設，貌似椰菜花的紫牡丹，綴以法國小牡丹、心形文蘭葉，賣相驚喜有Taste！&#13;<br> 售價：$1,380(a)</p><p>熊仔、蕙蘭鮮花木盆&#13;<br> 蕙蘭、橙豆、立梅鮮花，加上得意BearBear熊及朱古力，集情人節三大必備武器於一身。&#13;<br> 售價：$650(b)</p><p>紅酒食品鮮花木桶&#13;<br> 這款有紅酒、又有美食的花籃，鮮花籃內有紅酒、果仁、朱古力、小蕙蘭、桔梗，實際之選。&#13;<br> 售價：$850(b)</p><p>日本麝香、紅玫瑰擺設&#13;<br> 寓意世界只有你和我的兩朵紅玫瑰、雪白日本麝香、有如溫室般的透明花樽，將之串連起來再發揮創意，夠晒特別！&#13;<br> 售價：$800(a)</p><p>心形黃玫瑰擺設&#13;<br> 心形玫瑰花束年年都花榜題名，就知此乃冧女絕招，黃玫瑰代表關懷、溫馨，用12朵砌成一個心形，唔使講出口都Get到喇！&#13;<br> 售價：$880(b)</p><p>清雅鮮花擺設&#13;<br> 兩枝鬱金香寓意「世界只有我和你」，襯以蝴蝶蘭及桔梗及閃閃金色碎紙，效果清雅得來充滿藝術風格。&#13;<br> 售價：$530(a)</p><p>鬱金香小瓦盆擺設&#13;<br> 不想太花巧的話，這款鬱金香小瓦盆擺設，綴以蝴蝶及彩色絲帶，款式精緻。&#13;<br> 售價：$580(b)</p><p>朱古力、鮮花擺設&#13;<br> 除鮮花外，朱古力是另一必備武器。這款朱古力鮮花擺設，古典鐵花架上插滿玫瑰花、金莎花，外形精緻特別。&#13;<br> 售價：$580(b)</p><p>另類花款創意十足</p><p>心知Honey唔會甘心於收紮普通花，可以從另類系列入手。特製乾花、麵粉花、士多啤梨、神奇魔草，擺得、睇得、食得任你揀，唔使大費周章一樣可以令佢過一個難忘情人節。</p><p>幫你講「ILoveYou」&#13;<br> 今期Hit爆全城的「運芽Ican」，只要幫佢淋水同曬太陽，罐內就會長出寫有「ILoveYou」的荳芽，今年有無興趣做播種情人？&#13;<br> 售價：$98(e)</p><p>真空鮮花&#13;<br> 將鮮花用真空乾冰技術處理，再將之密封在玻璃瓶內，乾花原形、顏色保持得與鮮花一樣，而且可永久擺放。&#13;<br> 售價：$330(d)</p><p>麵粉風信子&#13;<br> 風信子寓意「愛意濃情蜜意」，這盆以麵粉做成，像真度達99%的風信子，送畀女朋友放在寫字枱，等佢日日望住，DayDay都意會得到你的濃情愛意！&#13;<br> 售價：$98(d)</p><p>有創意：士多啤梨花束&#13;<br> 女友正值減肥期，唔送金莎可以改送士多啤梨，一束二十粒，驟眼睇好似紅玫瑰，大方得體，睇完重有得食，一舉兩得。但只限二十束，想買請早！&#13;<br> 售價：$468(c)</p><p>店舖資料&#13;<br> (a)	TiffannyFlowers	25263606	中環卑利街71號地下&#13;<br> (b)	Amaze	28956864	北角英皇道651號科匯中心11樓1106室（地鐵沿線，免費送貨）&#13;<br> (c)	生意滔	34223101	旺角洗衣街127號C地舖（2月8日前訂購有8折）&#13;<br> (d)	繽紛園藝	27872203	旺角花墟道1號&#13;<br> (e)	JCSHOP	31022783	銅鑼灣時代廣場8樓833號舖</p></body></html>