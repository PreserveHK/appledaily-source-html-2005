<html><header><meta charset="utf-8"><title>行版N90殺到專業架生PRO過DC</title></header><body><h1>行版N90殺到專業架生PRO過DC</h1><p>上月曾經被炒至萬元嘅水貨NokiaN90，近日突然大插水！全因有聞行版於下星期推出，為求促銷去貨，竟有水貨舖將機價降至$6,400，足足比最高炒價平咗接近4成！實情別無他法，行版唔單止有齊水貨版功能，重全面採用中文顯示及輸入，夠晒親民；另外，香港Nokia更為DC友提供全套專業攝影「架生」，等你影相更加「PRO」！&#13;<br>&#13;<br>記者：陳國輝　攝影：陳偉強</p><p>Profile</p><p>制式：WCDMA/GSM三頻&#13;<br> 體積：112×51×24mm&#13;<br> 重量：173g&#13;<br> 屏幕：26萬色內屏及6萬5千色外屏&#13;<br> 通話時間：270分鐘&#13;<br> 備用時間：240小時&#13;<br> 主要功能：200萬像素蔡司鏡頭、自動對焦、20倍數碼變焦、補光燈、影片剪接、RS-MMC卡、MP3播放器、AdobeReader1.1、QuickOffice&#13;<br> Nokia查詢：21366338</p><p>挾全球首部採用CarlZeiss鏡嘅N90，屬於諾記第一款200萬像素影相手機。唔單止鏡頭玩得專業，連影相「架生」都好勁！行版特別附送一支專用腳架及除塵器，等你喺拍攝期間，都唔驚鏡頭入塵阻擋視線！不過比較誇張係個專用相機袋，真係大到一部真DC都裝得落，不過都可以用嚟裝吓腳架等「架生」嘅。</p><p>全自動開啟拍攝</p><p>N90機側僅配備銀色五方向桿以及快門掣，唯獨欠影相快捷鍵，此話何解？其實，只要揭蓋後將屏幕扭轉90度，相機介面就會自動打開；就算唔開蓋，單憑轉動鏡頭亦可以啟動相機，查實比㩒掣重方便！&#13;<br> 影相操作方面，可選用全自動模式，包括自動對焦、自動白平衡、自動選擇場景以及自動閃光燈，如果你只係一個影相初哥，以上功能應該幾啱用；相反，對於一個鍾意玩唔同特效嘅DC發燒友嚟講，梗係選用手動模式啦！</p><p>剪接片段扮導演</p><p>N90特設隨插即用RS-MMC卡槽，支援最高為512MB記憶卡，若以標準模式（176×144）拍攝嘅話，影片長度可達120分鐘；但如果用到最高解像度（352×288）拍攝，就只得番75分鐘，不過，對於一般短途旅遊人士而言應該夠用。&#13;<br> 如果唔希望條片拍到零零碎碎，重可以用影片剪接模式，將每一個片段重新連接、剪輯，更可以滙入各種聲音及轉場效果，嚟加強整條片嘅電影感，玩法都幾新鮮。</p><p>試相區：室外/內試相效果</p><p>筆者用全Auto模式，嘗試喺室外及室內環境下拍攝，發現齋用26萬色靚芒顯示，畫質實淨清楚，瀏覽照片嗰陣重有拉頁效果㖭！</p><p>室外：曝光夠準</p><p>顏色與光度分布均勻，而且唔見有過度曝光或局部偏黑情況，整體色彩都非常Sharp！</p><p>室內：線條實淨</p><p>受室內「黃光燈」照射影響，Model輪廓出現些少偏黑，但主體同背景嘅線條依然好實淨！</p><p>用家激撐行版N90</p><p>行貨有中文SMS　&#13;<br> 我經常Send中文SMS，上個月原本打算買N90，但水貨得英文顯示，打唔出中文不突止，又睇唔到中文短訊，後來知行貨就快出，梗係撐中文機啦！</p><p>攝影套裝夠豪華　&#13;<br> 水貨版淨係跟一張128MBRS-MMC卡，如果同其他手機比較，其實好正常；但𠵱家知道行版重送埋相機袋、除塵器及腳架仔，呢副「架生」齊過水貨好多！</p></body></html>