<html><header><meta charset="utf-8"><title>　　海嘯一周年達仔唔去旅行 - 李八方</title></header><body><h1>　　海嘯一周年達仔唔去旅行 - 李八方</h1><p>海嘯一周年，唔少人都會好大感觸，當中包括李永達。佢上年聖誕同太太陳樹英去咗布吉度假遇上海嘯，其間因為同香港失去聯絡，一度令外界以為佢有乜不測，好彩最終都大步檻過。&#13;<br> 今年聖誕，達仔就邊度都冇去，留喺香港，佢話唔係怕出埠，只不過因為一直唔知個政改方案搞幾耐，所以冇計劃過去旅行。最終民主派速戰速決，達仔又多番個假期。留喺香港過聖誕，達仔噚日就拉埋太太一齊去咗西貢行山。結果一行就行咗四個鐘，令原本有傷患嘅達仔，好似老董咁話腳痛。八方希望痛還痛，千祈唔好好似老董咁黯然下台就好喇。</p><p>爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>