<html><header><meta charset="utf-8"><title>　　律師大戰醫生 - 李八方</title></header><body><h1>　　律師大戰醫生 - 李八方</h1><p>噚日灣仔伊利沙伯體育館舉行嘅「拳皇爭霸世紀之戰」，加插咗一場專業人士金腰帶大戰，由蘇子傑律師大戰陳凱輝醫生，兩位拳壇初哥喺全場爆滿嘅三千五百名觀眾面前，拳來腳往，吓吓到肉。以重拳為主攻嘅陳醫生開賽初段稍為領先點數，而擅長腳踢嘅蘇律師則喺比賽後段挽回頹勢，結果三個回合未分勝負，最後五個裁判一致裁定兩人打和，瓜分呢條金腰帶。&#13;<br> 賽會司儀之一嘅名嘴黃毓民見全場觀眾睇到拍爛手掌，就好大聲向全場觀眾講，既然拳賽咁受歡迎，佢會大膽提出喺明年邀請民建聯曾鈺成大戰民主黨李柱銘，台下觀眾立即報以如雷掌聲回應，表示支持。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>