<html><header><meta charset="utf-8"><title>數碼影音：30mm手動重炮隔個海影金紫荊升旗</title></header><body><h1>數碼影音：30mm手動重炮隔個海影金紫荊升旗</h1><p>近排相機界流行又細又潮薄身DC，似乎忽略咗大機都有唔少玩家追求，趁住呢個空檔時間，富士將今年重量級新機FinePixS9500推出巿場，重點功能當然包括富士王牌SuperCCDHR感光片，配合一支大炮式10.7倍變焦鏡頭，絕對係近期最有份量嘅Prosumer級相機，拎住S9500就算由尖沙嘴影過金紫荊廣場拍升旗禮都無有怕，拍出嚟嘅相重好清好靚㖭。&#13;<br>&#13;<br>記者：許福合&#13;<br>攝影：伍慶泉&#13;<br>ImageGirl：Kennis</p><p>10.7×變焦電子EVF</p><p>好多人見到S9500真身，都以為係一部D-SLR，事關從鏡頭到機身，都做得相當有台型，尤其支重炮鏡頭，可提供10.7倍光學變焦，筆者試過由尖沙嘴海旁影過灣仔會展金紫荊廣場，效果相當唔錯，若果再開埋2倍數碼變焦，效果就好似去到現場一樣，不過數碼變焦功能比較「特別」，無得作微調，開啟後只會以固定比例放大，對一般數碼相機嚟講，呢個設計會令操作變得困難，不過S9500採用ZoomRing設計，變焦同對焦都學足單鏡相機一樣操作，令用家要作細微嘅調節都可以好有把握。S9500同好多高倍數DC一樣，都係使用電子式EVF，唔用芒睇EVF都叫清楚，解像度足夠，可顯示齊全拍攝資料，至於機背嘅LCD，大小只有1.8吋，感覺略細，但勝在畫質夠細緻，而且LCD重可以作「Z」形上下翻開，用嚟影高、低角度都好方便。</p><p>900萬像素SuperCCDHR</p><p>S9500除咗影得夠遠，原來亦係支Wide鏡，最Wide可達至28mm，以唔使加額外鏡頭來講，已經係DC少有嘅「大角度」，要拍全體照一字排開或有氣勢嘅風景都相當唔錯！富士DC最出名之一都係數佢塊CCD，S9500使用900萬像素SuperCCDHR，係首部達900萬像素級別機種，毋須經過插值技術，就可以輸出3,488×2,616高解像相片，即使專業級玩家都應該相當夠使！SuperCCDHR還有特別之處，就係可提供大範圍ISO值，由高至ISO1600到低至80都有，而使用最高ISO1600時，能大大降低雜訊至可讓用家接受嘅水平，用來拍攝夜景就最一流！而開機速度夠快，只需0.8秒，可讓用家享受到等同單鏡機嘅爽快。</p><p>AA電芯雙卡插槽</p><p>單鏡相機用AA電芯就見得多，不過去到Prosumer級嘅數碼相機，仍然可以AA電芯就推得動都比較少見，S9500只要入4粒AA電芯就夠玩，外出旅遊夠方便，加上用家基本上毋須開住個LCD，只須靠EVF都一樣可以照影，用起來就更為慳電！&#13;<br> 富士一向都愛使用xD卡，S9500都唔例外，而且同時亦加入CF卡雙卡槽設計，用家只要喺Menu內就可以選擇採用那張卡拍攝。操作上，S9500多方面都模仿單鏡機操作，用起來亦算爽快，惟當使用全手動拍攝時，光圈同快門仍係使用同一個轉盤設計，反應始終差一點。S9500針對專業級用家使用，用慣「大機」嘅用家應不成問題，不過機內Menu真要一彈，筆者淨係想Format記憶卡，都要花一番功夫先搵到，尤其Menu內再有Menu嘅設計，操作更為不便，而且圖示唔清晰，難以第一時間找到要用嘅項目，希望下一版Firmware能改善呢點。</p><p>隔海影景</p><p>SuperCCDHR測試</p><p>經過一輪試拍，S9500SuperCCDHR效果同以往嘅HR接近，顏色表現相當豐富，不過暗位雜訊表現稍多；驚喜是ISO800超滑淨，媲美D-SLR級，感覺更抵買！</p><p>Profile</p><p>感光元件：900萬像素SuperCCDHR&#13;<br> 變焦：10.7倍光學、2倍數碼&#13;<br> 記憶卡：xD、CF&#13;<br> LCD：1.8吋&#13;<br> ISO：80/100/200/400/800/1600&#13;<br> 電源：AA電芯×4&#13;<br> 體積：128×93×129mm&#13;<br> 重量：645g&#13;<br> 查詢：富士（24088663）</p></body></html>