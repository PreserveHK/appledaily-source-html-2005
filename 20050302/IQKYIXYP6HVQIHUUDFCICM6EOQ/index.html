<html><header><meta charset="utf-8"><title>雙語人辦支持國際化 - 左丁山</title></header><body><h1>雙語人辦支持國際化 - 左丁山</h1><p>一班老友賀賓架Ｅ升級，設宴大吃一餐，退休賓架C特別從上海飛嚟參加，C太就因為督促新居裝修，留在上海。賓架C定居上海兩年後，決定購置新樓，位於虹橋區，C太為此在巴黎買咗唔少飾物，又由巴黎住宅運一啲物品去上海。賓架C話：「從來搬屋裝修，由香港去LA、由LA去溫哥華、由溫哥華去巴黎，巴黎返香港，莫不由老婆揸弗話事。我忙於校檢新書出版，及舊書用簡體字在上海出版，唔得閒理搬屋裝修咯。」</p><p>賓架C買咗間千四呎單位（以內櫳實用面積計，相等於香港嘅二千呎或更大），約莫千一、二蚊一呎，在上海唔算大豪宅。上海最新大宅係在佘山（市郊），區內山崗上有古老大教堂，是一大賣點。呢批大宅叫做「紫園」，價錢昂貴，由千幾萬、二三千萬人民幣到一億三千萬都有，歡迎民企富豪入住。以內地人民平均收入計，屋價係天文數字，不過中國人口多，淨係一批先富起嚟嘅大款，已經可以掃清呢批佘山豪宅。賓架C話，值億三人民幣嘅大宅，肯定氣派、面積都蓋過晒香港山頂啲大屋，香港大富豪不妨諗吓。&#13;<br> 至於小富豪就可以諗吓「新天地」範圍內嘅住宅，凡世界大城市嘅中心區，住宅價格都係易升難跌，睇吓曼哈頓、倫敦西區就知。「新天地」啲住宅唔平，不過香港人慣咗一萬元港幣一呎買半山至山頂，如果要到上海「新天地」掃貨，舉手之勞耳。&#13;<br> 賓架C乃係中大校友，退休前在外資銀行工作三十年，講英語、法語、普通話、廣東話，對中國歷史與法國紅酒滾瓜爛熟，用中文寫咗二十多本書，係中大雙語教育嘅人辦，亦夠晒國際化。賓架Ｃ全力支持中大國際化，增加英語授課，對一啲學生無風起浪，竟有若干教授支持，大惑不解。</p></body></html>