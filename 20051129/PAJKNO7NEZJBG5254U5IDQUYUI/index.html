<html><header><meta charset="utf-8"><title>數碼影音：CASIO薄機4色登場變黃相片數碼翻拍！</title></header><body><h1>數碼影音：CASIO薄機4色登場變黃相片數碼翻拍！</h1><p>所謂「先敬羅衣後敬人」，呢個定律喺DC身上面一樣行得通！DC鬥薄身已經唔係乜嘢新鮮事，而CASIOEXILIM系列絕對係當中嘅佼佼者，最近推出新型號EX-S600，唔單止像素提升咗，重一口氣推出咗金、銀、藍、橙四隻色，靠顏色多都真係打低唔少對手！&#13;<br>&#13;<br>記者、攝影：梁瑋瑜</p><p>Profile</p><p>感光元件：1/2.5"618萬CCD&#13;<br> 光學變焦：3×&#13;<br> 儲存媒體：8.3MB內置/SD&#13;<br> 顯示屏：2.2"LCD（84,960像素）&#13;<br> 最大光圈：F2.7-F4.3（Tele）&#13;<br> 焦距：38-114mm&#13;<br> 尺寸：90×59×16.1mm&#13;<br> 重量：115g（不連電池）&#13;<br> 查詢：捷成洋行（29262320）</p><p>靚爆四色女仔勁冧</p><p>CASIO之前推出嘅DC一向都有唔少顏色揀，好似白色或者橙色咁，已經相當吸引，今次呢部EX-S600除咗有之前已經推出過嘅銀色同埋橙色之外，重新增咗金色同粉藍色，十分之特別，喺其他品牌嘅DC上面絕對少見，而且小記覺得感覺相當討好，送畀女仔一定勁冧！講到機身薄，S600都相當犀利，最薄嘅部份只得13.7mm，雖然唔係市面上最薄嘅DC，不過就識得中庸之道，機身放入袋非常慳位，但拎上手手感唔錯，而且機身底部又可以容納到腳架孔，對於影夜景或者自拍都好實用。</p><p>相片翻新功能</p><p>CASIO相機一向都有叫做「BestShot」嘅場景模式畀用家選擇，S600繼續保留多達34個場景之外，重新增咗一個「舊相片」模式，只要進入呢個模式，拍低已經變黃嘅舊相片，S600就會幫你將呢啲相還原，呢個功能真係好特別。&#13;<br> S600配備獨家嘅「AntiShakeDSP」防震系統，無論係因拍攝者手震，定係拍攝對象移動而產生嘅震動，都可以防止，令到相片質素更有保證。</p><p>小記試過將原本已經發黃嘅相片，用S600「翻新」，效果令人滿意，要留意使用呢個功能，只會拍到200萬像素嘅相片。</p><p>S系列最強電量</p><p>S600外形固然出色，CCD嘅像素亦提升至618萬像素，最大可以拍到解像度為2,816×2,112嘅相片，不過只有2.2"嘅顯示屏就令人較為失望，而且顯示屏嘅像素只得84,960Pixels，質素較一般，如果可以喺呢方面作出改善，相信會更加吸引。而喺電池表現方面，S600亦有明顯嘅改進，每次充電可以影到約300張相（CIPA標準），係S系列裏面電量最長嘅型號，就算係去旅行，都唔使成日擔心部機會冇電啦！&#13;<br> S600設有拍片「快捷鍵」，只要一按下就立即開始拍片，唔需要好似其他DC咁，又要切換模式、又要㩒多次快門掣確定開始拍攝，感覺當然爽手得多啦！而且影片達640×480，以MPEG-4格式儲存，完全可以媲美DV機。</p><p>試相區&#13;<br>室內人像　勁少雜訊</p><p>以全自動模式拍攝，略嫌曝光不足，不過雜訊問題比起以往型號有所改善。</p><p>室外偷拍　自然細緻</p><p>記者試偷拍，相機反應好快，真係影咗都唔知；色彩還原度高，畫質好細緻。</p><p>3倍變焦　防震力強</p><p>鏡頭有38至114mm變焦能力，拍遠景都算夠使，加埋防震，相質一流。</p></body></html>