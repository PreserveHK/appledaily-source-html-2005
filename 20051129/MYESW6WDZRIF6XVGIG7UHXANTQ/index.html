<html><header><meta charset="utf-8"><title>健康快線：對付鼻敏感先搵3大致敏原</title></header><body><h1>健康快線：對付鼻敏感先搵3大致敏原</h1><p>有朋友成日狀態唔多掂，無論係㷫過火爐嘅大熱天、好似𠵱家涼浸浸嘅天氣，佢都風雨不改，頻頻打噴嚏流鼻水兼眼皮腫脹。真相終於大白：「因為我有鼻敏感！」其實以現今醫學，鼻敏感只可治標，不可治本，不幸患有，唯一對付的方法是多了解自己的過敏原，再盡量避開佢！&#13;<br>&#13;<br>記者：盧家蕙&#13;<br>攝影：陳盛臣&#13;<br>Model：Becky@Salvador</p><p>體內免疫系統失調</p><p>據陳諾偉醫生指出，鼻敏感是因為人體呼吸道受到空氣中的過敏原入侵後，體內的免疫系統失調，因此對日常生活接觸到的物質產生抗拒的反應。&#13;<br> 那麼會出現甚麼病徵呢？「當鼻黏膜受過敏原的刺激，就會出現連鎖過敏反應，最常見的病徵是打噴嚏、鼻塞、流鼻水、嗅覺不良、呼吸不暢順、喉嚨不適等。嚴重時可能會引致耳朵閉塞、耳朵積水。」陳醫生說：「最近天氣轉涼，有個OL晨咁早就來睇症，佢話自己有鼻敏感，唔止眼水鼻水長流，眼皮重腫起晒，又猛話對眼好癢。」因此，部份患者會出現眼睛浮腫及痕癢、流眼水、頭痛等生理症狀，更嚴重病徵是會出現耳朵閉塞和積水現象。</p><p>鼻敏感、傷風要分清</p><p>傷風是由過濾性病毒感染而成的一種鼻膜炎。除了打噴嚏和流鼻涕之外，患者多數會出現喉嚨痛或發燒等病徵，一般會持續幾天；而鼻敏感多是在早上和晚間發生，患者起床時會不斷打噴嚏和流鼻水，但稍後或轉換了另一環境，症狀會稍為減輕或消失。患者在晚上則會有鼻塞的感覺，並且是左右鼻孔交替出現。&#13;<br> 齋係鼻敏感已經夠煩死人，點知佢重有一班老死：濕疹、哮喘、皮膚敏感等。陳醫生話：「一旦患有一種過敏性的疾病，則患上其他過敏性疾病的機會亦相對提高。」如果大家有睇開健康版，就會發覺鼻敏感同哮喘的誘發因子好近似，原來佢哋係同黨嚟㗎！唔好彩，佢哋係好有可能手拖手咁一齊襲擊你！</p><p>搜索3大類致敏原</p><p>想對付鼻敏感實在唔易，但致感原其實不外乎以下三大類。陳醫生建議，患者可自己做個生活記錄，每次病發剔低接觸過/進食過甚麼，約兩星期內應該可找出自己的致敏原。</p><p>第1類&#13;<br>環境因素</p><p>急劇的溫度、濕度轉變，以及空氣中二氧化氮、可吸入的懸浮粒子、臭氧濃度增加，汽車和大陸工廠的廢氣飄至香港，都會令鼻敏感患者在秋冬期間症狀特別明顯，病發次數亦會增加。</p><p>第2類&#13;<br>食物過敏</p><p>患者不宜進食不同種類的海鮮、高蛋白質或濃烈的食物。陳醫生說：「有個Case係一個外國人，因為生意來往來了香港，跟大隊去了食泰菜，可能食物香料太多，味道又濃烈，加上沙嗲醬有花生，佢食完即時口腫面腫，口水鼻涕係咁流，最後要同佢打類固醇針先壓得住，重要留醫幾日！」</p><p>第3類&#13;<br>與外物的直接接觸</p><p>病者對一些外物有敏感，例如植物中花粉、塵埃、塵蟎、有毛的動物（如貓狗鳥）、毛公仔和霉菌等。</p><p>根治無望治標有3法</p><p>那麼患上鼻敏感也就不可掉以輕心了，究竟有甚麼治療方法？有冇得斷尾？&#13;<br> 陳醫生直截了當地說：「其實係冇嘅！避免接觸致敏原就已經是最有效減低病發機會的方法。鼻敏感的療法有不少，但都不能根治病症，若適當使用療法，可大大舒緩症狀。」&#13;<br> &#13;<br> 一.最常見是藥物治療，主要是用抗組織胺藥（Antihistamine)，例如噴鼻式的抗組織胺藥。</p><p>二.使用類固醇可有效地消炎退腫，減低黏膜分泌，而噴鼻式類固醇則可作較長時間使用。</p><p>三.另外一個對改善鼻敏感有幫助的方法，是以天然海水（生理鹽水）洗鼻，它有稀釋鼻腔內較濃的分泌物，清洗隱藏的污垢，方便排出體外。可減低併發症的發生機會以及鼻敏感的嚴重性。</p><p>日本植樹多&#13;<br>引爆花粉症</p><p>花粉症是鼻敏感的其中一種，患者的鼻膜和鼻竇因為出現發炎的現象，會引致頭痛，流鼻水，鼻塞，嗅覺和味覺遲鈍等問題，弄致患者精神困擾。今年春天，日本花粉症問題尤其嚴重，主要跟其地理及氣候變化有關。日本政府二戰後鼓勵種植快速生長的樹木如杉樹、絲柏樹等，致現時全國67％地區有樹木遮蔽。陳醫生說：「其實每人對花粉的忍受程度都不同，即係你同我都有染病的危機。當問題嚴重到好似日本東京咁，對花粉敏感的市民將出現嚴重病情，沒有對花粉敏感的人，亦可能染上花粉症。」</p><p>小心！惡化會變鼻竇炎</p><p>陳醫生笑說：「鼻敏感係好煩㗎，但更煩的是可能會出現併發症。當鼻黏膜腫脹時會造成鼻竇開口阻塞，會形成鼻竇炎。鼻竇炎分急性及慢性兩種，患者會突然鼻塞、頭痛、面頰腫痛、流帶黃色的鼻涕、甚至會發微燒。嚴重的情況會引致耳鳴，可能要進行洗鼻竇的手術。曾經有位中年男士病人，佢話唔知咩事長期嚴重頭痛，查看之下先知佢一直唔知自己有鼻敏感，直到個鼻竇塞晒，變咗鼻竇炎先睇醫生。」&#13;<br> 他續說：「除此之外，重可能會有鼻息肉，如果大粒到阻礙呼吸，就可能有睡眠窒息症！所以不要輕看鼻只是一個細小的器官，患起病來亦會令病人很辛苦的。」</p><p>BB飲人奶避敏感</p><p>成日都講BB仔飲人奶會健康啲，身為媽咪嘅梗係想知「有幾健康先？」陳醫生就講：「初生嬰兒通常會做IgE的血液測試，這是一個可以找出敏感源的方法，亦可以知道BB將來可能引發敏感症的機會率，是高是低一測便知。如果是高的，媽媽就適宜餵人奶了，因為人奶所含的蛋白質最適合人體吸收，身體自然健康啲，對於患上後天誘發的敏感症相對亦減低。」如果不方便餵哺母乳，媽咪們亦可選擇低敏奶粉畀BB！</p></body></html>