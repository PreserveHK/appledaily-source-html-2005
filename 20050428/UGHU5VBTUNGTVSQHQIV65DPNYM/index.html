<html><header><meta charset="utf-8"><title>電腦新產品︰<br>HP旗艦電腦玩燒碟自製《大長今》珍藏CD</title></header><body><h1>電腦新產品︰<br>HP旗艦電腦玩燒碟自製《大長今》珍藏CD</h1><p>話咁快《大長今》就嚟大結局，相信一眾長今Fans一定唔會錯過，閒時更必定收集埋大量長今相片、影片、劇照，睇完大結局之後正好將珍藏品好好整理，若果加埋HP新推出w5088hk電腦所提供嘅印碟面功能，將長今個靚樣都印埋上去，自製出一隻《大長今》珍藏精選CD，收藏價值即時大增！&#13;<br>&#13;<br>記者：許福合　攝影：伍慶泉</p><p>PROFILE</p><p>處理器：P4540（3.2GHz）	&#13;<br> 記憶體：1GBDDR&#13;<br> 硬碟：200GB&#13;<br> 屏幕：17/19吋LCD&#13;<br> 光碟機：16×雙層DVD+RW+16×DVDROM&#13;<br> 顯示卡：nVIDIAGeforce6600&#13;<br> 操作系統：WinXP&#13;<br> 查詢電話：800938833（HPHK）</p><p>自製一隻《大長今》珍藏CD絕對唔難，不過要做一隻內外都咁有「長今味」就有啲難度。燒碟機已屬電腦標準配備，不過好似HP呢部w5088hk連碟面都燒到，的確又只此一家。呢種技術名為LightScribe，特別之處，係可以將圖像同文字，以絲網印刷方式印喺碟面上，暫時只有HP電腦先有機會玩得到，只要預備支援LightScribe嘅CD，透過跟機《SonicExpressLabeler》軟件，就可以將碟面打印，由設計到燒碟一手包辦，而所需時間會依據碟面設計而定，好似筆者揀呢張長今靚相，就只需30分鐘即可完成。出來效果雖然唔係彩色圖像，不過解像度唔錯，人物圖像都可以睇得清清楚楚，珍藏一流！</p><p>印碟Step-by-Step</p><p>雙層燒錄DVD</p><p>w5088hk嘅燒碟機除咗擁有至具特色嘅LightScribe技術外，同時更係一部雙層燒錄DVD±RW，一次過就可以燒錄8.5GB資料及影片，即使放多幾集《大長今》入碟都無問題。燒錄速度達16倍速，飲杯茶就燒錄好！為支援DVD燒碟，硬碟愈大愈好，此機就用上高達200GB超高容量硬碟，比唔少砌機還要強勁，方便用家儲存相片同影片。內置TV-Tuner卡，可接收電視及FM電台，最勁係可當埋錄影機咁玩，200GB硬碟可供用家錄下大量電視節目慢慢睇，出街都唔怕錯過電視節目！當萬一連200GB硬碟都唔夠用，此機還有個特別解決方法，就係另購HP專用嘅PersonalMediaDrive，容量為160GB（$1,598），可隨時HotPlug插入電腦當硬碟咁用，又可拎住周圍走，好方便！</p><p>9合1讀卡器</p><p>今次推出w5088hk，同HP以往桌面電腦外表已經有明顯唔同，原來HP做過調查，唔少用家對灰白色機都較為情有獨鍾，所以由w5088hk開始，之後嘅新機都會以灰白為主色，算係一個外表革新。此機以多媒體功能吸引用家，處理器用上P4540（3.2GHz）、1GBDDR記憶體、Geforce6600顯示卡，打機或睇戲同樣可輕鬆應付，而且重可揀個19吋LCD，視覺效果更係無得彈。一眾數碼玩家要入相過片都好方便，機面就設有一個9合1讀卡槽，支援晒主流記憶卡，唔使再搵讀卡器！w5088hk還同時可作為無線網絡AccessPoint，內置802.11b/g接收器，家中Notebook、電子手帳就可經無線網絡上網或傳送資料，毋須駁線，簡單方便。</p><p>多媒體Desktop精選</p><p>雖然Notebook功能追得好貼，但始終Desktop有其優點，尤其多媒體表現仍以Desktop較出色，至少個芒都大啲、散熱又易啲！</p><p>IBMA系自建無線網絡</p><p>IBM電腦一向予人信心之選，ThinkCentreA系列更係IBM現時主力機種，除咗規格唔錯外，用料實正，另外還可透過無線LAN卡於家中建立無線網絡，連Router都慳番！&#13;<br> 規格：P4530（3GHz）/80GB硬碟/CD-ROM&#13;<br> $7,280（不連芒）（a）</p><p>8400自選配料</p><p>DELL8400電腦近年追得好貼，事關選購方便，到DELL網站（www.dell.com.hk）就可以購買，而且彈性好高，要加RAM、大啲硬碟有得傾，而且價錢好抵，如17吋型號都只係$7,999。&#13;<br> 規格：P4630（3GHz）/1GB記憶體/160GB硬碟/17吋屏幕&#13;<br> $7,999（b）</p><p>T310C擴充性佳</p><p>acerAspireT310C機箱上設有插頭，可以快速接駁周邊設備同耳筒，要加個讀卡器都好方便。同時機箱亦預留咗空間，讓用家將來可為記憶體、顯示卡與磁碟機升級。&#13;<br> 規格：P43GHz/512MB記憶體/160GB硬碟/DVDMulti&#13;<br> $5,990（不連芒）（c）</p><p>SA10功能齊全</p><p>acerSA10配置Combo光碟機，方便用家隨時收看DVD或燒到CD。機身前亦設有2個USB2.0插頭，要接駁其他裝置都好方便。&#13;<br> 規格：Celeron340（2.93GHz）/256MB記憶體/80GB硬碟/DVDCombo&#13;<br> $3,660（不連芒）（c）</p><p>w5028hk全能讀卡槽</p><p>HPw5028hk屬於入門級Desktop，不過功能一啲都唔馬虎，內置TV-Tuner可睇電視外，更設有9合1讀卡槽，數碼玩家至愛！&#13;<br> 規格：P4515（2.93GHz）/512MB記憶體/160GB硬碟/雙層DVD±RW&#13;<br> $6,299（不連芒）（d）</p><p>查詢電話：&#13;<br> （a）IBM（28256222）&#13;<br> （b）DELL（29693115）&#13;<br> （c）acerHK（25280233）&#13;<br> （d）HPHK（800938833）</p></body></html>