<html><header><meta charset="utf-8"><title>飲食人誌︰個室開派對捐山窿食泰國菜</title></header><body><h1>飲食人誌︰個室開派對捐山窿食泰國菜</h1><p>香港日式店子、Cafe、西式餐廳搞個室非新鮮事，今次介紹的「泰式食」泰國餐廳，卻是香港首間大玩個室主題的泰式食館。全場有5個主題個室，柴娃娃想癲番晚，可選山洞開派對；想寧靜悠閒歎番餐，入園林水簾最清靜。踏正晚上九時，駐場樂隊準時開Band，邊聽歌邊談天說地，一樂！&#13;<br>&#13;<br>記者：李淑芬　攝影：陳陶鈞、梁細權&#13;<br>模特兒：Angela、Cream、Sam、堅（TheGroup）</p><p>「篤篤」的士至搶眼</p><p>餐廳面積4,000呎，一室泰式裝潢，畫、燈、擺設至裝修材料如木地板、階磚地，接近9成是地道泰國貨，當中以大門口一架由泰國運來的的士「篤篤」最吸引，不少顧客都忍不住拍照「上車」留念。店主叫Johnny，做泰國菜館二十多年，經常要到泰國入貨，把店舖劃分5個主題空間，概念取材自日式餐廳：「我想令餐廳多元化啲，想聽歌又得，想靜靜地傾偈都得。」</p><p>駐場Liveband任點唱</p><p>去年，Johnny參加新城電台舉辦的食神爭霸戰，獲海鮮組的金獎及最具創意獎，他不甘沉悶，愛搞花臣菜式，令食物不普通：「我鍾意食海鮮，今次搞新餐廳，設計咗多款海鮮新食味，一家人一齊叉一條魚吃又得，情侶你一啖我一啖慢慢食又得，務求要顧客食出5款個室風味。」泰國當地餐廳通常有駐場歌手或樂隊每晚表演，香港由於地方問題，想仿效並不容易。Johnny見餐廳面積夠大，遂騰空位置做樂隊表演，暫時由二人組合撐場，每晚九時獻唱。</p><p>開P山洞</p><p>內置數張四人桌及一張二人桌，再加數個窗口及兩個入口，與餐廳其他區域完全劃分，最適合大班朋友開派對，玩到癲也不怕影響其他食客。推介炸三文魚雲吞，一人一粒唔使爭，唔爭唔過癮？吃椰汁香草蟹煲吧，邊個猜輸無得食蟹箝。</p><p>貴族宮廷</p><p>八人大桌一大張，暗綠牆身掛泰國本土畫作，左邊大頭佛配柔和燈光，氣氛融和溫馨，最適合一家人圍枱吃飯享天倫。必點招牌燒魚，一家大細一人一箸，有福同享。</p><p>圓桌會議室</p><p>近門口有兩張圓桌，椅子沒有靠背，最適合點一客小食，與生意夥伴來此個室傾公事，至少環境舒適無人騷擾，就點一客青芒果炸軟殼蟹吧，手一拈一啖一件，唔使又刀又叉咁麻煩。</p><p>園林水簾</p><p>Johnny說此個室最幽靜，水幕牆流水淙淙，還有竹林、樹幹圍欄布置，確實有幾分度假氣氛，加上此個室音樂聲比較細，吃一口清邁咖喱豬肉雜菇，再給點豐富的想像力，就當自己真的處身清邁吧。</p><p>情侶卡座</p><p>原始磚牆作間隔，一邊是一列L字形情侶卡座，另一邊是一列可坐四至六人的卡座，情侶談心，或是與三五知己，都可擁有私人空間，笑談暢飲。拖友就叫一客三色荷目海鮮咖喱，先吃紅再吃黃最尾吃綠，寓意情路暢通無阻吧。</p><p>泰式食&#13;<br> 電話：28904899&#13;<br> 地址：銅鑼灣記利佐治街1號金百利8樓R3&#13;<br> 營業時間：11:30am至3:00am&#13;<br> 座位：約140個</p></body></html>