<html><header><meta charset="utf-8"><title>　　范太低調賣曲奇 - 李八方</title></header><body><h1>　　范太低調賣曲奇 - 李八方</h1><p>阿董好有機會升上神枱，眼光獨到嘅賭王何鴻燊好可能一早就收到風，如果唔係，佢老人家近日又點會頻頻開金口，不停咁喺度估領袖，猛咁支持唔同嘅人做下屆特首？繼上次買重煲呔曾之後，賭王前日又補飛買埋立法會主席，實行分散投資。范太噚日咁啱出席伸手助人協會之保多康曲奇義賣運動，對於賭王另眼相看，范太一於低調懶理，全程顧住努力賣曲奇。&#13;<br> 不過一盒餅賣成三十五蚊，范太即使用人氣搭夠，都唔係太多市民願意幫襯。范太幾經辛苦，終於搵到一個小朋友捐錢買餅，但係家陣人人都嗌窮，一個尋常嘅小朋友，又點會有咁多錢去做善事？由於個細路仔唔夠錢，范太要親自掏腰包倒貼，先可以解圍。&#13;<br> （圖）范太（中）得到賭王何鴻燊推薦做下屆特首，不過佢噚日落區幫手義賣曲奇，都唔係太多人幫襯。	張志華攝&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>