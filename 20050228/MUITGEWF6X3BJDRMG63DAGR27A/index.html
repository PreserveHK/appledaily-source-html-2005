<html><header><meta charset="utf-8"><title>　　劉遵義要搵金耀基出馬 - 李八方</title></header><body><h1>　　劉遵義要搵金耀基出馬 - 李八方</h1><p>中大校長劉遵義上任七個月，終於體會香港現時嘅做事方式，就係事事要溝通、層層要透明，否則一個唔該翻艇都有份。當然中英文教學語言咁多是非，都係多得老董七年嚟教育政策朝令夕改，一時中、一時英；一時放、一時削，叫人無所適從。𠵱家中學要母語，大學要英文，你估班家長點諗，唔送個仔入英中，上大學點算？劉校長呢一擊，不啻係對政府母語教學政策嘅一巴掌。&#13;<br> 中大走向國際化，多招收非本地生，好多人都贊成，特別係中環做嘢嘅校友，否則畢業生邊度重有競爭力，但係推行切忌高壓，主席都話要人和啦。但從種種迹象睇，劉校長嘅政治及公關技巧真係麻麻。中大中人話，佢哋一直都中英並重，非常國際化，老師來自五湖四海，講乜話都有。學生想聽乜嘢文，各適其適，素來自由。當年李國章同金耀基亦試過想搞多啲英語教學，但都小心推行，見好就收。點會得二十四小時通知，重講到唔做唔得，唔出事至怪。&#13;<br> 中大有咁耐歷史，傳統同和諧好重要。好似政政系主任關信基喺中大任職三十二年，如果佢老兄都因校長新政而悲從中來，問題真係非同小可，更何況當日系務會議上老淚縱橫、同聲一哭嘅唔只佢一人。</p><p><spanclass>教師搬埋神主牌出嚟 &#13;<br> 而班教師氣在心上，所以喺校長上周四見學生當日，由中大教師協會會長張雙慶做代表，寫咗封信畀校長，提醒佢根據《香港中文大學條例》，規定「中大嘅主要授課語言為中文」，連神主牌都攞埋出嚟，力諫劉校長唔好一味死衝。撞板之後，劉校長話老師同同學誤解佢，但係師生就話校長諮詢不足。呢位當年九A狀元，將來縱有鴻圖大計，崇高理想，都應該多同師生多多溝通講吓數喇。&#13;<br> 聽聞經此一役後，劉遵義唔知係咪人急智生，上周宣布請咗前任校長金公出山，成立咗個「雙語政策委員會」，金耀基出名太極高手，應該都頂得住一陣，當然最好佢就傳授番一招半式畀劉校長啦。另外校長更急於物色一位超級大公關，呢位仁兄好快會走馬上任。&#13;<br> 不過，請到邊個都係假，校長一定要多啲收風；好似佢舊年要見晒中大各學系嘅教師，叫啲大小教授好似小學生咁一早喺校長室前列隊候見，有個別學系在門口等足三粒鐘，然後見佢哋五至十分鐘，結果罵聲由中大一直傳到將軍澳。校長讀經濟出身，應該識計排隊嘅經濟效益。&#13;<br> 中大各學系呢幾日就要決定下學年係咪收非本地學生申請入讀並用英文教，校長雖然講咗唔會秋後算帳，但係除咗文史哲敢話唔得之外，其他系都有口難言，因為唔少人都係合約制，點敢表態？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>