<html><header><meta charset="utf-8"><title>　　馬力唔夠愛黨 - 李八方</title></header><body><h1>　　馬力唔夠愛黨 - 李八方</h1><p>有心唔怕遲，噚日經已係年十九，民建聯先至舉行新春團拜兼周年會員大會。喺咁喜慶嘅節日，自然唔少得要唱番首黨歌慶祝。喺呢個環節上，好易睇到邊個唔夠愛黨。八方見前主席曾鈺成，同副主席譚耀宗都幾熟歌詞，感情奔放自如。不過做咗主席都有一段時間嘅馬力（圖），睇嚟就疏於練歌，唔係太記得歌詞，睇足幾次貓紙，唔通佢唔夠「真誠為香港」？&#13;<br> 好彩上年選舉前先做完癌症手術嘅馬主席精神都算唔錯，佢話第一階段療程已經完成，𠵱家都唔使返咁多大陸覆診，兩會期間都可以安心留喺北京開會。&#13;<br> 講開新春大計，譚耀宗就希望民建聯喺雞年添丁又發財，多啲人入黨。阿譚話經已規定咗，每個民建聯立法會議員同中委要叫十個新仔入黨，佢已經游說到一位新人加入，重要繼續努力。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>