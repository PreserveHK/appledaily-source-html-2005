<html><header><meta charset="utf-8"><title>蘭西情報課：蔚藍意國女模引死街坊</title></header><body><h1>蘭西情報課：蔚藍意國女模引死街坊</h1><p>近幾年新盤售樓處都好興搵歐美靚女撐場，令參觀者眼前一亮，而最新一處可以讓市民眼睛大吃冰淇淋嘅地方，就係將軍澳蔚藍灣畔，物業啱啱開放現樓，重利用會所入口做臨時售樓處，兩位意大利籍嘅靚女模特兒，充當接待員，高䠷嘅身形，雪白嘅肌膚，吸引唔少途人目光，蘭西甚至見到有街坊要求合照，重要係兩公婆輪流影，跟住聽到太太喺老公面前大讚佢哋靚女，個先生好幽默咁回應，「平時望親靚女都俾你鬧，今次反而係你讚人？世界變咯！」&#13;<br> 聽信和講，今次出動兩名意大利靚女，係為表達樓盤會所嘅意大利風格，佢哋主要周末先會現身。話說連在場做生意嘅經紀都好想同兩名女模合照留念，但因為跟開張單行唔開，兩姝六點後收咗工，令佢非常失落，誓言嚟緊星期六一定要補飛咁話。<br> &#13;<br> <spanclass>樓市暢旺經紀心態各異 &#13;<br> 賣地後個市，正如各界所料，旺得好緊要，早幾年已買樓嘅人就最開心，個個變晒樓市明燈，但另一班遲遲唔肯買樓嘅，就不斷唱個市好快爆煲。&#13;<br> 蘭西同班業界人士吹水時，經常都傾呢個矛盾話題，一班前線經紀就話，情願個市有咁癲得咁癲，等佢哋可以搵快錢，一兩年後個市先爆，轉行都冇咁辛苦。&#13;<br> 至於主管級，尤其喺呢行打滾十多廿年嘅老前輩，就比較無奈，樓市唔好，佢哋又冇辦法維持高收入，但係太癲又要捱貴舖租，最怕去得太急爆咗煲，就大家都冇得玩。</spanclass></p><p><spanclass>換樓客恐漲價寧買連約盤 &#13;<br> 𠵱家個個區都有人炒樓，逢新盤都有炒家，搞到個市興旺到好似九七前咁，令想上車或換樓一族，好易產生𠵱家唔買，遲啲會買貴嘅心態。好似將軍澳中心換樓客恐錯失良機，不惜連租約購入三座中層F室，八百九十九呎，成交價三百零八萬，單位兩年升值兩成。&#13;<br> 中原區智輝表示，將中今個月有成九十宗買賣，破晒紀錄，當中一成連租約，平均呎價三千六百幾，升咗一成。<br> &#13;<br> <spanclass>俊和勸經紀勿打架誤前程 &#13;<br> 上禮拜五兩批嚟自唔同公司嘅代理，喺清水灣道八號售樓處，即九龍灣其士大廈門口大打出手，搞到報警處理。發展商俊和物業發展總經理應日民噚日回應事件，話發生打鬥後，隨即同各代理阿頭開會，提醒佢哋訓練前線員工，要有職業操守，打架太唔理智，最後重語重心長咁勸勉班前線經紀，話賣樓嘅嘢細水長流，唔好因一時意氣誤咗自己嘅事業，口角動武解決唔到問題，只會顯得佢哋唔專業。</spanclass></spanclass></p><p><spanclass>女生宿舍宣傳Chic之堡 &#13;<br> 華置旺角Chic之堡最近拆售，呢個平時有不少年輕人逛嘅商場，最近就多咗唔少投資者注意。旺區商場要投資者買得落手，人流係其中一個重點，所以華置雖然決定要拆售，一樣落足心機幫個商場做宣傳，噚日就請咗組合歌手「女生宿舍」到現場，做吓宣傳，重到處派優惠券，十分落力。&#13;<br> 對於一班地產界嘅投資者，女生宿舍到底係邊個打邊個，相信未必個個都知，不過就成功吸引到一班年輕Fans聚集，雖然為數唔多，場面都總算熱鬧。&#13;<br> Chic之堡首批拆售30個舖位，呎價二萬幾，成交期長達二百一十天，至今售出兩個。&#13;<br> 電郵地址：<ahref>nancy@appledaily.com &#13;<br> </ahref></spanclass></p></body></html>