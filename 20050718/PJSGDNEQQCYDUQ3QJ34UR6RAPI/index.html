<html><header><meta charset="utf-8"><title>精明消費：<br>土炮門牌好攪鬼擺明蛇王趕絕豬扒</title></header><body><h1>精明消費：<br>土炮門牌好攪鬼擺明蛇王趕絕豬扒</h1><p>若然由細到大都冇屬於自己天與地的朋友，當你開始擁有自己的房間時，都總想掛個門牌在房門做個記認，表示這裏是「我」的地方。潮流興玩「自我」，這「地頭」標誌就梗要夠個性！其中搞鬼味十足的指示牌就最搶！當中的Logo同文字甚有諷刺意味，加上自己的名字就可以當門牌使用，夠晒特別！&#13;<br>&#13;<br>記者：曾靜茵&#13;<br>攝影：陳盛臣、周旭文、梁細權&#13;<br>Models：Carrie（Salvador）、Tango</p><p>玩Local勝在啜核</p><p>真真正正香港本土設計的指示牌或門牌確實不常見，尤其當中以本地文化、街頭術語的字句作為創作理念更可以話係少之有少，而抵死的文字夠晒Local，配合搞鬼的Logo設計可以話係爆笑之作。睇完之後也不得不佩服香港的獨特文化及創意頭腦。而牌上的名字更可TailorMade，整番個放喺房門口咪話唔型。</p><p>蛇王使乜驚</p><p>「蛇王友」呢個詞語若果唔係香港人嘅話未必會識，做做吓嘢話去「蛇番陣」，肯定係打工仔的小樂趣，若果喺公司後樓梯、廁所嘅位置放上呢個牌，公司嘅辦事效率必定提高。之但係放喺自己房門口，奉旨蛇王，有乜唔妥？&#13;<br> &#13;<br> 售價：$85（a）</p><p>玩食字「正茂里」</p><p>「正茂里」玩食字夠晒潮，當中有埋英文拼音可以話係最搞嘢設計，而款式亦依照街道牌製造，放於家裏或宿舍的走廊，亦是爆笑之選。另外亦可依照個人名字製造，如「嘉雯街CarmenStreet」等。&#13;<br> &#13;<br> 售價：$85（a）</p><p>廁所「茅躉王」</p><p>「茅躉」一詞多數話人比賽時用蠱惑招數，咁同廁所有乜關係？皆因「茅」、「躉」兩字分開來解釋，則可讓人聯想到茅廁及臀部，所以以後咪見到廁所Logo就直衝入去，小心亂闖入那些自稱「茅躉王」的私人空間。&#13;<br> &#13;<br> 售價：$85（a）</p><p>米田共攪屎棍</p><p>「攪屎棍」形容喜歡搬弄是非、製造事端的人，若然有人送呢塊畀你做禮物，咁你就真係要好好檢討吓自己，不過想玩吓Gimmick，放喺擺放廁所泵的位置亦是不錯的選擇。&#13;<br> &#13;<br> 售價：$85（a）</p><p>「豬扒」咪埋身</p><p>相信香港人冇乜邊個唔知「豬扒」指醜女，不過為防有人扮聽唔明，所以呢個牌以圖文並茂的方式來詮釋，放喺辦公室，必定冇醜女敢埋身；放屋企，又可當鞭策自己！&#13;<br> &#13;<br> 售價：$95（a）</p><p>一味靠嚇</p><p>門牌最重要的作用是展示你的勢力範圍，提醒別人勿亂闖，有人會惡形惡相，實行以「恐怖」手段，嚇窒閒人。</p><p>亂闖小心你個頭</p><p>驟眼睇似洗手間的門牌，不過睇真啲，女子手執鐮刀，亂闖私人空間，人頭落地！咁激，夠晒阻嚇性。顧客有要求的話，男女角色可互換，變成女人人頭落地。&#13;<br> &#13;<br> 售價：$95（a）</p><p>玩搶眼車站Feel</p><p>常見於車站的黃、黑、紅三色注意牌，大大隻的「CAUTION」字已十分搶眼，現加上「EnteratyourownRISK」的字句，咁嚴肅，想亂闖的人肯定窒步。&#13;<br> &#13;<br> 售價：$105（a）&#13;<br> </p><p>骷髏骨嚇窒人</p><p>嚇人白骷髏骨Logo加上「UNDERSTOOD？」的字句，簡簡單單卻能表達不能隨便進入的含意，甚有意思，再加上自己的名字，就可變成獨特的房間門牌。&#13;<br> &#13;<br> 售價：$95（a）</p><p>一掌推你走</p><p>手掌形「立入禁止」門牌，五指形狀容易辨識，成副拒人於千里模樣，唔識字都睇得明，對付小朋友最啱。&#13;<br> &#13;<br> 售價：$10（d）</p><p>溫柔話你知</p><p>你話要強調少女味？展示溫柔之餘又不想別人入侵私人空間？得！以卡通得意圖案設計的木製門牌，配合公主式布置的房間，讓你締造一個童話式的大門。</p><p>開心狗房門牌</p><p>畫上可愛卡通狗的木製掛牌，全以人手製造，並寫上「MyRoom」或「Bedroom」的字句，每隻狗的造型均趣致得意，加上招牌的笑容，猶如歡迎你回家，讓你心情輕鬆愉快。&#13;<br> &#13;<br> 售價：各$49（c）</p><p>掛門鈴鈴響</p><p>只寫上「Welcome」的HelloKitty牌仔，上面掛上三個響鈴，只要推門而進，便會發出「鈴鈴」的聲響。阿媽突然殺入房，「警報」即響。&#13;<br> &#13;<br> 售價：$49（e）</p><p>掛鎖狗仔門牌</p><p>唔想喺門上揼釘，掛喺門鎖上的牌仔是另一選擇，呢款狗仔圖案門牌，亦以人手製造，上面以美術字體寫上「Bedroom」字句，備有紅、黃、藍三種款式。&#13;<br> &#13;<br> 售價：各$49（c）</p><p>房間變廁所？</p><p>擺明係廁所門牌，不過小解的男女就十分Cutie爆笑，不像一般火柴人圖案咁悶。放廁所門口裝飾固然有新意，做房門門牌一樣得！夠搞鬼兼可愛嘛！&#13;<br> &#13;<br> 售價：各$22（b）</p><p>擺明車馬大覺瞓</p><p>好想瞓，但就被阿媽摷醒！這肯定是生活中的一大惱人事。而這個「好夢中，請勿打擾」牌子，相信使用率頗高，掛於房門讓你免受打擾，一覺瞓到大天光。&#13;<br> &#13;<br> 售價：$32（b）</p><p>轉轉訊息牌</p><p>掛喺房門口的木牌，除咗用來識別自己的房間外，亦可用來傳遞訊息，呢款大口仔門牌，上面的字句牌可以轉動，備有「MyRoom」、「I'mOut」、「PleaseTakeOffYourShoes」等字句。&#13;<br> &#13;<br> 售價：$49（e）</p><p>大自然田園味</p><p>四四方方的木牌，寫上「秘密的部屋」字句，加上綠色的花邊，充滿田園氣息，配合木製及藤織的家具夠晒大自然，不過就暗示閒人咪亂入。&#13;<br> &#13;<br> 售價：$10（d）</p><p>買料D.I.Y.</p><p>巿面上可以買到的門牌，在款式、字句上的選擇並唔多，所以買材料D.I.Y.亦是熱門之選，除咗有橢圓形的木牌外，亦有屋仔形狀，只要貼上所選字句，再掃上顏色便完成，可以凸顯個性兼夠晒心思。&#13;<br> &#13;<br> 材料：$10/每款（d）</p><p>售賣點：</p><p>（a）你想店（82086022）&#13;<br> 旺角亞皆老街8號朗豪坊商場9樓31店&#13;<br> &#13;<br> （b）中南圖書文具有限公司23842430（6線）&#13;<br> 旺角西洋菜街2Q地下&#13;<br> &#13;<br> （c）狗士多（22445000）&#13;<br> 沙田新城市廣場第一期地庫東京新幹線4號車仔&#13;<br> &#13;<br> （d）吉之島10元廣場（34282138）&#13;<br> 銅鑼灣京士頓街9號家居廣場1樓&#13;<br> &#13;<br> （e）TrendyLand（28821013）&#13;<br> 銅鑼灣駱克道537號地下</p></body></html>