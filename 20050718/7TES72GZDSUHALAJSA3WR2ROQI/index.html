<html><header><meta charset="utf-8"><title>珍珠白PHILIPS766扭芒寫字快夾爽</title></header><body><h1>珍珠白PHILIPS766扭芒寫字快夾爽</h1><p>配置手寫識別系統嘅手機真係唔多，就算有，都係功能多到瀉、體積大大件嘅Smartphone或者PDA機種，想搵一款可以適合女仔用，靚仔得嚟又簡簡單單嘅，真係少之又少！好彩，PHILIPS旗下最新作766總算符合以上條件，屬於一部輕量級TouchScreen手機，最特別係配合咗扭芒寫字特點，用法簡便，手寫機再唔係男人嘅專利！&#13;<br>&#13;<br>記者：陳國輝&#13;<br>攝影：楊錦文&#13;<br>ImageGirl：Kathy（Starryland）</p><p>近幾個月，已經甚少出現具手寫功能嘅機款，要數近期Hit作，睇怕要數到大半年前嘅XDAIImini！PHILIPS766唔似得mini咁，配備強大嘅操作系統和超闊屏幕，但係佢屬於一部從女性角度出發嘅機種，體積輕、功能易用！類似嘅前作，有好多人都認識嘅MOTOROLAA668，及更早期嘅Nokia6108，PHILIPS766以近似風格出現，話唔定有機會發圍！</p><p>迷你手寫板瓣數多</p><p>有手寫功能嘅機種，其實唔一定係大大舊兼冇美態嘅！好似PHILIPS766，放置於機身左邊嘅Stylus，外觀就好似牙籤咁，又幼又短，襯以的骰外型以及僅102g嘅重量，真係唔專登留意，都未必知佢係一部筆觸式屏幕手機㗎！而顏色方面亦都有女仔至冧嘅珍珠白，如果男仔想用，另外重有一款純銀色可以揀，當然呢個Look就冇咁特別喇！&#13;<br> 講到手寫識別功能，雖然唔係乜嘢新玩意，但係PHILIPS將呢種概念「扭」一「扭」之後，情況就好唔同！766可以直接揭起屏幕書寫之餘，最過癮重可以180度扭轉個芒寫字，驟眼睇真係成部迷你PDA咁！Stylus主要用途，包括最Hit嘅寫短訊、行事曆等；但試用發現，原來用嚟操作影相或者打機都掂，不過，若果好似旗下部755咁具備筆觸式圖片編輯能力，咁就更加完美喇！</p><p>扭芒變百萬相機</p><p>766影相功能都走主流路線，配備130萬像素CMOS鏡頭連閃光燈，只要長㩒機側影相掣，閃燈就即時變迷你電筒仔！至於快速啟動相機嘅方法，就好似SiemensSF65，只要將屏幕反轉，手機就會自動進入影相模式，不過反應唔算快，要等晒5秒先出到，而且機背設計一般，有外置天線，現時最流行嘅雙面設計亦都欠奉。&#13;<br> 裏面採用26萬色1.8吋TFT彩芒，作為一個取景器嘅話，已經好稱職；不過6萬5千色嘅外芒就唔能夠發揮自拍作用，今次766更不設自拍小鏡，要慢慢試位。此機功能都算齊備，有4倍數碼變焦、14款相框、9款視覺特效、連環快拍以及4合1格仔相。內置容量為11MB，不設外置記憶卡，用來齋Save相片都夠用。</p><p>Profile</p><p>制式：GSM900/1800/1900&#13;<br> 體積：88×43.5×22.4mm　重量：102g&#13;<br> 屏幕：26萬色TFT內屏及6萬5千色CSTN外屏&#13;<br> 通話時間：330分鐘　備用時間：150小時&#13;<br> 機身顏色：白、銀&#13;<br> 主要功能：130萬像素鏡頭連閃光燈、180度旋屏、手寫識別功能、64和弦鈴聲、四合一拍攝、連拍功能、英漢雙語辭典&#13;<br> &#13;<br> PHILIPS&#13;<br> 查詢電話：28612299</p></body></html>