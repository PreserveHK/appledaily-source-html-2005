<html><header><meta charset="utf-8"><title>肥死人 - 谷德昭</title></header><body><h1>肥死人 - 谷德昭</h1><p>拍電影分秒必爭，早班的出發時間大約是早上六時，夜班則通宵達旦，由太陽下山拍至日出，平均每天在拍攝現場工作十二小時，連同事前的籌備及事後的後期製作，每天起碼忙上十五、六個小時，雖未及特首的十八個小時辛勞，但也夠忙了。&#13;<br>拍戲咁辛苦，以為可以趁拍戲順便減吓磅的話就千錯萬錯得交關。&#13;<br>一早起身，一日之計在於晨，點都整個重型早餐壓一壓場，麥當勞、餐蛋麵、白粥油炸鬼任擇其一，有時甚至整個鳳爪排骨盅仔飯，吃完只覺充滿力量，立即率軍打仗。</p><p>午飯時，導演的餐桌必定設於拍攝現場最風涼水冷的上佳位置，碰巧這幾天的拍攝場地背山面海，不冷不熱不多蚊，跟同桌的手足們係咁摷啱心水的飯盒，加上茶水阿姐秘製的辣醬佐料，一面講笑、一面欣賞風景、一面嘆飯盒，只覺整個飯盒的熱量全被吸收，邊吃邊長肉。&#13;<br> 下晝三點三，大家輪流「萬歲」，菠蘿油、蛋撻、西餅、糖水、生果如車輪般在面前轉來轉去，大夥兒都在吃，就是最能忍口的也會失守，只要咬了第一口菠蘿油，必定成個噬晒重問有冇？&#13;<br> 收工後，先回家淋一個大浴，繼而第一件事便是搵些好嘢食，正所謂日頭猛做，冇理由唔食餐好。飯氣攻心，想起明朝又是六時通告，本想先做點睡前運動，但只一動念便又沉沉睡去。&#13;<br> 拍戲真係會肥死人！</p></body></html>