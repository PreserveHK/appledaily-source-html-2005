<html><header><meta charset="utf-8"><title>130萬像素PPC手機華碩P505驚細新作</title></header><body><h1>130萬像素PPC手機華碩P505驚細新作</h1><p>一向以大件見稱嘅PDA手機，近年都要玩細機身，睇見周街都係O2mini，就知道細得有道理！而台灣廠商華碩，日前就喺台灣推出旗下首部PocketPC手機P505，身材Keep得夠Slim之外，亦有齊130萬像素鏡頭、藍芽及SD卡槽。而且更火速殺到嚟香港，搶先分一杯羹之餘，今日更搶先同你睇清楚！&#13;<br>&#13;<br>記者、攝影：劉耀祥&#13;<br>ImageGirl：小慧</p><p>Profile</p><p>制式：GSM900/1800/1900MHz&#13;<br> 作業系統：WindowsMobile2003SEforPPCPhoneEdition&#13;<br> 處理器：雙IntelPXA270&#13;<br> 顯示器：6萬5千色/320×240像素&#13;<br> 記憶體：64MB/SD、MMC記憶卡&#13;<br> 鏡頭：130萬像素&#13;<br> 功能：64和弦、藍芽、紅外線、GPRS、JAVA&#13;<br> 體積：108×60×22.5mm&#13;<br> 重量：165g&#13;<br> 全新世界　查詢電話：27872282</p><p>華碩生產PDA唔係新鮮事，上年更玩埋手機，兩款新機J101及J102都有相當高嘅評價，今次就一於將兩者「撈埋佢」，所以PocketPC手機－－P505的出現已屬預期之內。反而令人意料之外嘅就係，上星期德國CeBIT先見到P505嘅展出，估唔到話咁快就喺台灣開賣，的確令人驚喜！</p><p>數字鍵盤冇得拆</p><p>SonyEricsson的P910i及O2mini的成功，令到各大廠商無不既羨且妒，於是華碩埋頭苦研出的P505，一於集合兩者的長處！第一眼睇見個掀蓋式鍵盤，已經畀人一種似曾相識嘅感覺，只係掀開之後並無英文鍵盤，只有通話、收線及兩個快速掣，合共四個按鈕，對於筆者此類「舊式」用家，總認為點都要有番兩個快速掣，當手忙腳亂時就認真幫到手。不過特別一提就係鍵盤面蓋唔可以好似P910i咁拆除，較為不便。由於面蓋面積夠闊落，所以按鈕與按鈕之間距離適中，手感相當唔錯！&#13;<br> 正面睇P505可能只會覺得無乜特別，不過打側睇精采好多，因為有一般PDA手機嘅影相及錄音掣之外，更將手機嘅五方向掣整個搬到去機側，論創意度認真一百分！而且五方掣亦唔係「好睇唔好食」之列，操作反應暢順，尤其用慣SONYClie之「JogDial」用家相信會好快上手！</p><p>影相玩意多籮籮</p><p>作為華碩首部PocketPC手機，當然要有氣勢，所以規格亦屬當今最高級別，內置130萬像素影相鏡頭，可惜影相效果就差強人意，只係比30萬像素效果好少少。好彩就係影相玩意夠多，可以左轉右轉之外，更可以加公仔、文字及相框，算係彌補不足！&#13;<br> P505亦支援藍芽及紅外線，內置64MB記憶體，用嚟影相拍片就似乎唔係太夠用，想方便啲亦可以Save落記憶卡。&#13;<br> PocketPC手機對華碩嚟講始終都係新手，雖然華碩為P505落足料，但係P505似乎虛不受補，就算配上雙處理器，操作時都仍出現反應窒礙情況，尤其打機時更奇怪，內置麻雀及賽車兩個遊戲，未「打足/賽足」全場竟然唔可以離開，唯一方法就係拆電離場！用上WindowsMobile2003SEforPPCPhoneEdition作業系統之P505，機內程式亦屬例牌菜式，IE、MSN、PocketWord及PocketExcel等之外，華碩亦用JAVA自行編寫介面程式，以圖案方式顯示，接近一般手機操作。</p><p>同級機比較：PDA手機唔同系統任揀</p><p>PDA加手機已經興咗好耐，夠方便之餘又唔使左一部右一部，無論你想玩PocketPC、PalmOS定Symbian，甚至冷門嘅Linux，都一樣有得揀！</p><p>鍵盤打字Treo650</p><p>內置鍵盤之PalmOS手機，照顧Palm用家之餘亦兼顧影相用家，內置30萬像素鏡頭，全螢幕拍攝觀感一流。&#13;<br> 規格：PalmOS5.4、GSM四頻、6萬5千色芒、30萬像素鏡頭、22MB記憶體、16和弦、紅外線&#13;<br> 售價：$5,488（a）</p><p>簡約外形O2XdaIImini</p><p>小巧機身加上百萬像素鏡頭，令人對PDA手機的體積觀感改變，初推出時曾掀起炒風！&#13;<br> 規格：WindowsMobile2003、GSM三頻、6萬5千色芒、130萬像素鏡頭、藍芽、40和弦、64MB記憶體	&#13;<br> 售價：$5,588（a）</p><p>上網至正O2XdaIIs</p><p>加入QWERTY鍵盤以及藍色冷光背燈，好醒神。規格亦強勁，藍芽、WiFi、四頻全部有齊！&#13;<br> 規格：WindowsMobile2003、GSM四頻、6萬5千色芒、30萬像素鏡頭、128MB記憶體、藍芽、WiFi&#13;<br> 售價：$6,988（a）</p><p>手筆並用SonyEricssonP910i</p><p>P910i與P900i一模一樣，不過揭蓋就內有乾坤，加入QWERTY鍵盤，用家唔使寫到手軟，顯示器亦升級至26萬色。&#13;<br> 規格︰Symbian系統、GSM三頻、26萬色彩芒、30萬像素鏡頭、播放MP3、藍芽、24和弦&#13;<br> 價錢︰$4,980（b）&#13;<br> </p><p>Linux系統MotorolaA780</p><p>採用Linux作業系統，具有Touch芒兼百萬像素鏡頭，其他還有藍芽、MP3鈴聲等。&#13;<br> 規格：Linux系統、GSM四頻、6萬5千色內芒、130萬像素鏡頭、T-Flash記憶卡、藍芽、40和弦、MP3鈴聲&#13;<br> 售價：$5,488（a）</p><p>查詢：</p><p>（a）One2Free（25123123）&#13;<br> （b）數碼通（22818888）</p></body></html>