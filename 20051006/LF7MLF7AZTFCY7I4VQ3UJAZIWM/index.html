<html><header><meta charset="utf-8"><title>　　阿松「路過」滋滋油油任人問 - 李八方</title></header><body><h1>　　阿松「路過」滋滋油油任人問 - 李八方</h1><p>早兩日拖住太座伏明霞去睇歌劇《杜蘭朵》嘅前財爺梁錦松，最近頻頻喺公眾場合亮相，似為東山復出鋪路。&#13;<br> 話說即將掛牌嘅建設銀行，噚日下晝假港島香格里拉舉行路演，人山人海，松哥就施施然路過，重約咗傳聞合夥入股廣發行嘅星展銀行（香港）主席、昔日花旗老拍檔黃鋼城，喺酒店橕枱腳。&#13;<br> 飯後二人結伴落𨋢，黃鋼城講咗兩句就趕住鬆人，但松哥就好滋油咁任人問，一時間鎂光燈齊閃，媲美建行推介會。&#13;<br> 八方問松哥同Frank黃有乜密偈傾，佢就話大家幾十年老友，成日都飲茶灌水啦，重話入股廣發行只係市場傳聞，又話湊女樂趣無窮。有口痕友問松哥內地人脈關係咁掂，下一步有咩大計？松哥好風騷咁話，大計係等陣間去shopping。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>