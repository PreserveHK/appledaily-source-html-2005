<html><header><meta charset="utf-8"><title>樓盤廣告 - 陳也</title></header><body><h1>樓盤廣告 - 陳也</h1><p>樓盤廣告忽然又旺起來，雖然我無打算做準買家，齋睇依然落足眼力，發現每個都有相同的特色，像：廣告喜用英文，就算在兩個免費中文電視台播放，觀眾九成是《大長今》擁躉的本地人，廣告也放棄兩種特區母語，非常的「志在西方」。&#13;<br>不但廣告語言向洋世界傾斜，模特兒也多數挑選洋鬼子，少數則揀中半唐番。本地薑沒有袒露豪乳sell豪宅的機會，但沒有人告到平機會去。可能是洋模特兒已經被本地薑搶晒「香港腳」和「止屙丸」的廣告，冇啖好食，假如全部撤出香港市場，香港便做不成曾特首最驕傲的國際都會。廣告透露地產商撐曾特首的心迹，對方收到冇？</p><p>樓盤不論看到的是殘舊樓景、墳場景、高壓電纜景抑或後窗天台景，通通在廣告裏硬銷維港海景。以後當維港填到出海，「對面海」跟「八萬五」一齊不存在時，這批樓花廣告就會成為稀有歷史見證。雖然歷史真相有些少高科技「出貓」，都應該收歸博物館珍存。拍樓盤廣告的大師，就算不懂唱國歌，毫無疑問，是心繫家國的愛港分子。領大紫荊章，早晚會輪得到。&#13;<br> 廣告斷秒出街，大部份維時超過國歌宣傳短片的四十五秒。這就應該可以解釋到，港人為甚麼不怎麼愛國，洗晒腦愛的是豪宅嘛。國歌歌詞唔識，成龍唔會打你。但唔識吼準機會放盤，錯失入市高潮，你老婆和老媽子會四隻手夾埋砌你！</p></body></html>