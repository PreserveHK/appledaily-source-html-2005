<html><header><meta charset="utf-8"><title>鋁價走勢強勁<br>股路縱橫：中鋁可優先考慮</title></header><body><h1>鋁價走勢強勁<br>股路縱橫：中鋁可優先考慮</h1><p>港股前日由高位掉頭，噚日大戶再落井下石，恒指大跌221點，成交更大增。本來，大市上衝15500關，已預期會在關前反覆多次始能破位而上，但噚日跌幅之大，已將短期向好之勢全面破壞，10日線（15280）同20日線（15210）都跌穿，50日線（15148）亦岌岌可危。&#13;<br> 美國聯儲局官員講話，引發加息憂慮，只係大戶做低個市嘅藉口而已。家吓大市係中期調整後的第2浪上升，由於之前調整嘅幅度唔夠（由15509到14734，僅4.99%），因此升浪初期嘅力度亦相應唔強，路途亦較為崎嶇。不過，就算噚日急跌，但只要未來兩三日，恒指能夠守穩在15050之上並回升，則後市仍可看好，年底前恒指上升目標係15800至16000。&#13;<br> 大戶以大成份股（包括藍籌同國企）嚟做開刀對象，但反過來要造好之時，一樣可以將呢啲大成份股掃到飛起，呢一季嘅策略，大藍籌仍以中移動（941）、滙控（005）、和黃（013）、長實（001）同新地（016）為逢低吸納對象；國企則優先考慮中石油（857）、中石化（386）、中鋁（2600）同江銅（358）。</p><p>成本上升壓力紓緩</p><p>中鋁近日由4.20元急升到5元才現調整，噚日落到4.65元後上番4.725元收，形成旗形，成交亦大減，若升破4.80元阻力，調整完成，反彈目標係5.60元。&#13;<br> 多家大行都看好中鋁前景，高盛最新報告維持中鋁「優於大市」投資評級，目標價6元。報告指中國對商品需求回升，具有較佳持續性盈利及強勁基本因素的股份可看高一線。&#13;<br> 麥格理看好氧化鋁價格走勢，將中鋁06年及07年盈利預測分別調升57%及65%，至89億及75億元人民幣，目標價由4.95元調高至5.65元。美林研究報告預期中鋁今年下半年產量較上半年增長11%，現時內地鋁材短缺，海外鋁產量增長又低於預期，將支持下半年鋁價走勢繼續強勁，同時，煤及氫氧化鈉等產鋁原材料價格回穩，鋁業成本上升問題紓緩，維持予中鋁「買入」評級，目標價6元。&#13;<br> 國務院已通過鋁業發展規劃，要嚴格准入標準，實現由大到強，對中鋁的長遠發展有利。&#13;<br> 郭兆誠</p></body></html>