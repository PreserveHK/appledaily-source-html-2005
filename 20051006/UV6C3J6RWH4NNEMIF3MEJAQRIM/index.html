<html><header><meta charset="utf-8"><title>　　肥龍冇得聽歌劇損失重大 - 李八方</title></header><body><h1>　　肥龍冇得聽歌劇損失重大 - 李八方</h1><p>特區千辛萬苦爭取到協辦奧運，雖然，馬術係好小眾嘅運動，但都係奧運項目。何況香港冇乜嘢叻，啲馬就見得吓人，好似最近就有隻「精英大師」揚威日本，咁馬術運動又有北京出錢又有馬會出力，政府點可以唔全力以赴呢！所以政務司司長肥龍許仕仁老爺噚日一早，就要同霍震霆、何志平、夏佳理，重有第二十九屆奧林匹克運動會組織委員會執行副主席楊樹安一齊開會，傾吓啲馬點跳……之後又一齊見記者。八方見到許老爺一共答咗記者五條問題，十分精神，唔似冇覺好瞓噃。&#13;<br> 事緣早前有人話，肥龍重入官場，發覺份工好難打，捱到晚晚冇覺好瞓，重不時要食藥補身咁話。但噚日睇阿老爺做得好起勁啫，消息人士哈哈笑咗兩聲：冇覺瞓事小，冇埋人生樂趣至事大，肥龍打呢份工，犧牲好大㗎！&#13;<br> 咁犧牲咩呢？原來，上個禮拜在日本有件盛事──當然唔係「精英大師」跑短途，而係上演德國歌劇泰斗華格納嘅戲。素來熱愛聽歌嘅許老爺，一年之前已經訂好飛，卜埋機票，準備東飛扶桑連聽兩日，然後去浸吓溫泉。點知，忽然間阿黃華華省長要嚟開合作會議，自己身為主人家，又係司長，梗係要留喺度招呼貴客。</p><p>孤伶伶留喺屋企煲碟</p><p>結果，許老爺惟有將嗰張四千幾蚊嘅歌劇飛送咗畀人，目送許太去赤鱲角，自己一個人留喺禮頓山睇DVD。咁都未算慘情，最慘情係班劇迷由東京歸來，竟然帶咗五個字做手信──「真係好好聽！」&#13;<br> 冇法子啦，惟有遲吓上北京或者等明年香港藝術節慶祝莫扎特二百五十周年時補數，正經事要緊嘛。好似民主黨，你唔搵佢傾政改方案，佢分分鐘嘈到你落台，邊有心情聽歌。&#13;<br> 八方聽聞，噚日食中午飯，肥龍卒之打咗電話畀民主黨，話你哋想點傾都得，單對單又得，開大會又得，你想點？今次就輪到李永達唔知點，竟然答話要問過黨友至回覆喎。上午講馬術，下晝講政改，聽日傾西九，哈，唔知西九個歌劇院有幾大呢？&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>