<html><header><meta charset="utf-8"><title>揚威東京 - 左丁山</title></header><body><h1>揚威東京 - 左丁山</h1><p>上星期日入馬場，人人獲派一面紙旗，一邊有五星，另一邊有區徽，係畀啲馬迷為「精英大師」搖旗吶喊嘅。「精英大師」不負眾望，以一分零七秒三嘅高速，橫掃日本快馬，奪得日本秋季短途錦標，全場歡聲雷動，拍爛手掌。&#13;<br>高潮過後，下午四點半後跑國慶盃，成為反高潮，長途馬王「爪皇凌雨」一出就招風雨，先有旱天雷，繼而大雨，突然間馬場間歇性播音：「侮辱國旗係違法行為，請各位注意！」無端端講呢句話做乜，唔通好多馬迷做緊違法事情？哦，原來大雨忽至，小型國旗最好用嚟遮頭，濕咗就掉落地，唔少人踩落去。踩國旗算唔算犯法？左丁山隔籬左右聽到播音，個個望住支旗（一圍枱有幾支），如何處置是好？掉落垃圾桶，算唔算犯法？諗諗吓，無謂拎返屋企咯，一於唔攞走，等馬會收回去「循環再用」，下次有機會再派過。</p><p>有馬迷話：「馬會最好喺門口設國旗收集箱，等馬迷出門口時放番落去。拎住支旗隨街走，分分鐘侮辱咗佢都唔知發生乜事。」&#13;<br> 揮舞旗幟只係助威啫，馬迷最失望嘅係冇衞星轉播東京中山競馬場頒獎畀施雅治夫婦、告東尼、高雅志嘅實況，睇唔到有冇升旗奏國歌，雖然時間緊逼，要照顧沙田現場跑第六場嘅情況，照計可以錄影，等第六場跑完再播出嚟，等沙田馬迷欣賞拍掌啫，需時三至五分鐘之嘛。返到屋企睇有線電視，唔覺有東京頒獎片段，頗覺遺憾。&#13;<br> 日本人崇拜英雄，敬重強者，睇唔起弱者。上次佢哋睇唔起「靚蝦王」，俾「靚蝦王」捧走安田錦標，深深不忿，呢次就唔同嘞，日本人早知道「精英大師」厲害，日本馬輸咗，佢哋照樣為「精英大師」歡呼拍掌。北京領導人大概發夢都諗唔到，中華人民共和國國旗揚威日本，接受日本人歡呼，竟然係因為三個非華裔馬主、練馬師、騎師及一匹外國馬！</p></body></html>