<html><header><meta charset="utf-8"><title>　　黃中指小報告打唔成 - 李八方</title></header><body><h1>　　黃中指小報告打唔成 - 李八方</h1><p>立法會就快開鑼，各大小政黨又喺度爭做委員會主席同副主席，八方早前為卿姐報過喜，話佢受惠於中央和諧政策，有機會冧莊做財委會主席，卿姐聽咗梗係笑逐顏開，當然，政海兇險，要到星期五投票後先至作實。&#13;<br> 卿姐做嘢一向好認真，原來喺兩個月前佢已經去信各同事，叫大家支持佢，結果廣東之行時，工聯會譚耀宗忽然主動同卿姐講，如果冇其他人出嚟爭，佢哋會支持卿姐連任，第二日連鄺志堅都笑自己跟唔上步伐（支持卿姐），因為形勢轉得太快。&#13;<br> 卿姐誓神劈願話冇同左派有任何交易，八方一定信。不過有傳聞黃中指好唔服氣，去到中聯辦「尋求協助」，誓報一箭之仇，就算搶唔番個主席做，都要推冧卿姐。結果件事鬧到去煲呔度，政府為此開咗個會，認為卿姐冇問題，唔使郁。黃中指見冇人幫佢，只好死死地氣做番帳目委員會主席囉。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>