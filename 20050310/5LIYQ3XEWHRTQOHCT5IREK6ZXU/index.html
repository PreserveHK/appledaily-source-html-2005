<html><header><meta charset="utf-8"><title>行貨X800火速登場17.2mm全球最薄Smartphone</title></header><body><h1>行貨X800火速登場17.2mm全球最薄Smartphone</h1><p>Panasonic首部採用Symbian作業系統嘅X700，推出只短短兩個多月，後繼機種話咁快已經出現！型號稱為X800嘅第二代PanasonicSymbian機種，照舊十分齊料，除咗藍芽、紅外線、影相、拍片一應俱全之外，新作更大幅收身，厚度減至17.2mm，堪稱全球最薄之Symbian摺機，而且更加上彈蓋掣，聽電話？一按就得！&#13;<br>&#13;<br>記者：劉耀祥　攝影：陳盛臣　ImageGirl：YukiLau</p><p>PROFILE</p><p>制式：GSM900/1800/1900MHz三頻&#13;<br> 內芒：6萬5千色（176×208像素）&#13;<br> 外芒：4,096色（64×96像素）&#13;<br> 功能：藍芽、40和弦、31萬像素鏡頭、RealOne、JAVA、紅外線&#13;<br> 記憶體：內置16MB＋mini-SD卡槽&#13;<br> 備用時間：70-230小時&#13;<br> 通話時間：2-5.5小時&#13;<br> 體積：100×48×17.2mm&#13;<br> 重量：99g&#13;<br> 信興科技　查詢：23130666</p><p>相信Panasonic對Symbian作業系統已經開始駕輕就熟，睇番旗下第一部Symbian手機X700，由公布到正式推出差唔多要成年時間！不過今次後繼機X800就認真快手，當X700啱啱開始賣街嘅時候，X800就已經曝光，兼且話咁快就飛到嚟香港，而且短時間就會喺香港開賣！絕對要讚香港Panasonic嘅效率之餘，更加要讚嘅就係X800價錢，開價只係$3,200左右，以其超薄身形加上功能齊備，應該都可以有一番作為！</p><p>鬆螺絲換面殼</p><p>雖然話X800乃X700之延續，不過在外形上就搵唔到半點「血緣關係」，除咗大家都係摺機！首先飛甩天線令外形更順眼之外，外殼更用上大熱之「iPod白」，質感非常好，唔只男用家合眼緣，相信女用家睇見都話正（ImageGirl已經係第一個）。不過若然閣下唔係iPod之友一樣冇問題，因為X800用上換面蓋設計，只要鬆開四粒螺絲（冇錯，真係要鬆螺絲！），就可以換過塊面蓋。好在隨機會有埋「螺絲批」，不過相信都冇乜用家會拎住支螺絲批四圍走，所以換殼呢項工程都係留番喺屋企先做！&#13;<br> Panaonic玩薄身機向來有一手，今次X800亦都延續傳統，用上超薄身輕觸式鍵盤，令機身厚度只有17.2mm，喺摺機嚟講真係非常出色。不過X800更好玩就係裝有自動彈蓋系統，㩒一㩒機側個掣就自動打開，由於只係彈弓式開關，所以閂機都係要靠人手操作！</p><p>新外觀舊規格</p><p>前作X700規格已經非常齊全，內置藍芽、紅外線、mini-SD記憶卡槽等，今時今日睇依然未Out，所以X800嘅改動，都集中於外觀之上。不過令人較失望嘅係鏡頭像素，只係維持31萬像素，作為廠方頂級機種，仍然未配備百萬像素確實有點兒那個。由於鏡頭質素所限，所以就算用上176×208像素嘅6萬5色芒，影相亦都有起格情況，幸好畫面光亮度及反應都唔錯。而內置程式方面，與X700分別不大，內置《RealOne》及《QuickOffice》之外，廠方亦自行編寫《PhotoBase》，比起舊型號提供更多設定，例如可選擇水平全景或垂直全景拍攝等模式。另外亦已內置《PrintBoy》，方便用家以藍芽接駁打印機印相或文件。</p><p>內置軟件多面睇</p><p>機夠薄袋得落</p><p>機身厚度除咗可以幫用家慳位之外，亦都係廠商展現造機實力嘅時候，而且近期纖薄機價錢已經回落，喺時候入貨！</p><p>X200異常「黑薄」</p><p>Panasonic推出中檔價位既X200，設計明顯花過心思，採用環形天線，比其他手機嘅傳統天線更特別，加埋黑白兩色供選擇，絕對係價廉物美之選。&#13;<br> 規格︰GSM雙頻、6萬5色彩芒、16和弦、31萬像素鏡頭、紅外線&#13;<br> 體積︰&#13;<br> 104×45×12.9mm&#13;<br> 重量︰79g&#13;<br> $1,230（a）</p><p>摩記V3皮薄餡靚</p><p>Motorola一推出已經惹來唔少用家垂青，當然係因為佢夠「薄皮」，13.9mm在摺機界中足已雄霸天下。具備特大屏幕以及MP3鈴聲，影音規格不俗。&#13;<br> 規格︰GSM四頻、26萬色內芒、30萬像素鏡頭、MP3鈴聲、藍芽&#13;<br> 體積︰&#13;<br> 98×53×13.9mm　&#13;<br> 重量︰95g&#13;<br> $4,688（b）</p><p>N923影相卡片</p><p>NEC對卡片機情有獨鍾，新機N923照有30萬像素鏡頭，最突破係毋須Handsfree，拎住就可以傾！十字掣搬往下方，同數字掣「分家」，操作更得心應手。&#13;<br> 規格︰GSM雙頻、6萬5色內、30萬像素鏡頭、JAVA、GPRS&#13;<br> 體積︰85×54×9.6mm&#13;<br> 重量︰70g&#13;<br> $4,580（a）</p><p>查詢：&#13;<br> （a）全新世界（27872282）&#13;<br> （b）One2Free（25123123）</p></body></html>