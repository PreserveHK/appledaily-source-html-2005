<html><header><meta charset="utf-8"><title>星級名車：ILoveYouBoyz試Mazda5一個D波玩晒</title></header><body><h1>星級名車：ILoveYouBoyz試Mazda5一個D波玩晒</h1><p>年輕車主出車常以經濟為大原則，但除了1,500cc以下細車，原來MPV亦是好選擇，以MAZDA5為例，新出SE版本剔除了一眾花巧裝備，得出車價一點也不唬人。夥同ILoveYouBoyz一起試新車，少爺占笑問：「會唔會好難揸㗎？」唔怕！2.0公升引擎搭配4前速半自動波，操控簡單，結果遊完西貢、清水灣，一個D波搞掂晒！&#13;<br>記者：戴維浩&#13;<br>攝影：楊錦文&#13;<br></p><p>被貨Van挑釁一於懶理</p><p>這天Donald充當阿占座上客，所以後座意見，來自這位工作夥伴。&#13;<br> 「佢呢……脾氣好啦！通常啲人一上司機位都好唔好老脾！」&#13;<br> 某日阿占夥同Donald走公主道，有1部貨Van緊貼挑釁，車身「鬼五馬六」載滿貨，司機、乘客清一色金毛青年，閃燈、叫囂全部做齊，盛邀較技，熱情一時無兩。&#13;<br> 「佢哋重臨時整埋『ILoveYouBoyz！』橫額，可惜左右倒寫成『！zyoBuoYevoLI』，我哋睇極都明係乜囉！」&#13;<br> 阿占一路忍讓，維持50-70km/h，終於安全接送Donald至目的地。&#13;<br> 「不過我載人都唔係有求必應，要過海就自己搭車啦！」&#13;<br> 總括阿占駕駛技術，Donald吐出四字真言：「安全快捷。」</p><p>操控清晰唔花巧</p><p>MPV=ManyPeopleVeryEnjoy？</p><p>拍照說笑間，又到試車時間。&#13;<br> 少爺占：「MAZDA5係乜車呢？」&#13;<br> Donald：「MPV囉！即係Manypeopleveryenjoy囉！」&#13;<br> 少爺占：「好明顯啦！呢類車揸起上嚟唔係咁大樂趣！最大嘅樂趣應該係嚟自後座。」&#13;<br> Donald未有車牌，說時已登上乘客席，覺得中排乘坐闊落，後排只可以說勉強足夠，不過，座位可以6+1變化，翻開收納於中排的額外座椅，可以臨時增加載人量至7位。&#13;<br> 「有乜嘢好得過成大班人一齊坐車出去玩，旅行、燒嘢食，總之乜都好啦！」&#13;<br> 主觀乘坐及格，高速時車身不太傾側，懸掛應付路面凹凸總算妥貼，但拖波時有頓挫，後座感覺有些微震盪。</p><p>6座隨時變7個</p><p>阿占嫌麻煩唔轉波</p><p>動力源自一台1,999cc直4DOHC引擎，力水一般，最大馬力及峯值分別為132ps及175kgm，頭段轉數扭力發放，起步有直接反應。引擎配合波箱運作，半自動模式上落斜，表現會更好。阿占嫌麻煩，「總之就啪落D波就行得，懶得撥上撥落！」其實波段只有4前速，論操控，不太突出，上上落落，足夠應付迂迴道路就好了。</p><p>雙電趟門易「上車」</p><p>外形方面，新車比以往的Premacy更年輕化，車身體積亦比Premacy大少許。低腰線由尾部延伸至車頭，逐步趨向車中，視覺上有「收身」之感。至於內涵，試車款為入門SE版本，刪減了豪華配置，如皮椅、6碟式音響、車身擾流、霧燈、雨點感應等，幸好還有電動雙趟門，上落方便，而且更有親民車價，年輕人都可以輕鬆「上車」啦！&#13;<br> </p><p>雙電趟門最方便</p><p>死都要番部911</p><p>說到座駕，少爺占現有寶馬318iTouringWagon。&#13;<br> 「朋友出車我又跟住出，一來車款比較少有，而且我都係鍾情旅行車。」&#13;<br> 他曾考慮同級車奧迪A4，夢想當然係其中有超班性能的QUATTRO系列，不過，到後來價錢取決了一切。訂貨至交車歷時1年有多。&#13;<br> 「其間逼車逼地鐵，受盡旁人白眼，試問有邊個可以理解我嘅感受!?」&#13;<br> 至於Donald，由於未有車牌，只有DreamCar而已。&#13;<br> 「我最鍾意911，一個字，型！懶理係Carrera定係GT，只要有流線車身加鴨尾，就心滿意足。」&#13;<br> 雖然跑車天生甩尾，Donald每次玩賽車遊戲仍例用保時捷出戰。&#13;<br> 「我諗……死之前點都要買番部先安樂！」</p><p>MAZDA5SESpecifications&#13;<br></p><p>引擎：1999cc4汽缸16氣閥DOHC&#13;<br> 馬力：145ps/6000rpm&#13;<br> 扭力：18.5kgm/4000rpm&#13;<br> 傳動：4前速+/-自動波，前輪驅動&#13;<br> 懸掛：（前）麥花臣柱（後）多連桿&#13;<br> 制動：（前）通風碟（後）實心碟&#13;<br> 輪胎：205/55R16&#13;<br> 尺碼：4555×1755×1615mm&#13;<br> 軸距：2750mm&#13;<br> 車輛提供：28931112（萬事得汽車）&#13;<br> 新車售價：$159,900</p></body></html>