<html><header><meta charset="utf-8"><title>全港首部GPSPPC手機鬧市定位分毫不差</title></header><body><h1>全港首部GPSPPC手機鬧市定位分毫不差</h1><p>今個星期hp推出全世界首部內置GPS功能PPC手機––iPAQhw6515！唔好以為喺香港玩GPS定位係遙不可及嘅事，隨機推出重有GPS定位嘅香港地圖，重細分為「汽車」及「行街街」用版，記者親身喺太古城詳測過iPAQhw6515嘅定位威力，話之你大廈林立，定位依然分毫不差，以後甚麼地圖王，真係全部要收埋！&#13;<br>&#13;<br>記者：梁瑋瑜&#13;<br>攝影：林栢均</p><p>GPS（GlobalPositioningSystem）全名係衞星定位系統，簡單嚟講就係透過接收人造衞星訊號，達至準確的地方定位，一般嘅PDA或者Notebook都可以外接GPS接收器嚟進行定位，不過當然唔及得hw6515內置咗咁方便，事關佢重係一部PPC手機，地圖、電子手帳、手機功能多合一，認真方便！</p><p>送MapKing地圖</p><p>iPAQhw6515同一般PPC手機最大不同處，係內置咗一個全球定位GPS接收器；為咗方便大家玩GPS，隨新機推出（7月31日前買機）重會加送《MapKing》英文版地圖！而且選的地圖還囊括了亞洲區所有主要城市，當然包括香港啦（東京除外）！而且為切合不同人士需要，地圖重細分為駕駛人士位使用的「汽車地圖」、行街人士用的「街道圖」及郊遊人士使用的「郊區圖」！&#13;<br> 其實玩GPS，一直存在着一個訊號接收問題！尤其香港大廈林立，環境條件可以話幾差；測試這部GPS定位PPC手機時，起初都好懷疑佢嘅定位能力，記者以太古城作起點，汽車版地圖輸入紅棉道為目的地，地圖好快就顯示到我哋所在嘅位置、同目的地之間嘅距離同埋前面幾多公里會有接駁路口，資料十分清晰仔細，而且準確度都唔錯。</p><p>鍵盤設計勁似Treo650</p><p>hw6515嘅外形，同Palm之前出嘅Treo650好相似，hw6515較闊身，不過就比Treo650輕少少，螢幕下同樣加入QWERTY鍵盤，用家唔使用支Stylus篤個芒寫字咁辛苦，雖然鍵盤啲掣唔算大，但操作尚算就手，對於經常要打E-mail或文件嘅用家就最實用。機身配置了65,000色正方形螢幕（240×240），畫質唔錯，機背有一個130萬像素鏡頭，可用來影相及拍Movie（176×144），功能勁齊全！</p><p>EDGE傳送夠晒快</p><p>hw6515支援藍芽同紅外線，要傳送檔案畀人都好方便，而且重係藍芽1.2，可以接駁立體聲耳筒，聽歌音質就更加好，美中不足嘅地方係唔支援無線上網，好彩部機支援EDGE，比起GPRS可以更高速睇網頁同下載檔案，而且有個SDIO卡槽同埋MiniSD卡槽，另外加Wi-Fi卡一樣可以用到無線上網。講到配備方面，hw6515用IntelPXA270312MHz處理器、64MBROM同埋64MBSDRAM，唔係特別出色，算係足夠應付日常需要，整體嚟講以呢個價錢買到hw6515，記者覺得好合理。</p><p>hpiPAQhw6515</p><p>Profile&#13;<br> 處理器：IntelPXA270312MHz&#13;<br> 記憶體：64MBROM、64MBSDRAM&#13;<br> 擴充：藍芽1.2、紅外線、SD/MMC/MiniSD/SDIO卡槽&#13;<br> 制式：GSM900/1800/1900&#13;<br> 鏡頭：130萬像素&#13;<br> 作業系統：WindowsMobile2003&#13;<br> 尺寸：118×71×21mm&#13;<br> 重量：165g&#13;<br> hp（800938833）</p></body></html>