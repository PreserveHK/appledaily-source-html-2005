<html><header><meta charset="utf-8"><title>　　眾人契媽牛一派壽桃 - 李八方</title></header><body><h1>　　眾人契媽牛一派壽桃 - 李八方</h1><p>八方真係有食神，噚日喺金鐘一間酒店食晏，剛好撞正民政局喺度聚餐，認真人齊喎，一局兩署（民政同康文）嘅高層都喺晒度。&#13;<br> 一問之下，先知佢哋出師有因，當然唔係慶祝許仕仁回朝啦。首先係有三位現任同前任民政嘅高官最近坐正，包括余志穩、王榮珍同埋雷潔玉，所以要請客；加上咁啱噚日又係眾人契媽李麗娟牛一，就更加值得慶賀。&#13;<br> 食完飯後，八方見到何志平局長佢哋個個攞住個紅色袋仔，原來係李麗娟嘅小禮物──壽桃兩個，又真係有心思喎。&#13;<br> 李麗娟Shelley喺四九年六月三十日出世，本來生日都會玩夜啲，不過，過渡之後就再冇呢支歌唱，因為7.1要好早起身出席升旗禮，但係一年一次，媽打噚晚都係去咗開Party，玩到幾夜八方就唔知喇。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>