<html><header><meta charset="utf-8"><title>7.3暴雨行動：租定6大巴圍硬阿Rain</title></header><body><h1>7.3暴雨行動：租定6大巴圍硬阿Rain</h1><p>《浪漫滿屋》男主角Rain將於後日（7月3日）首次到港會Fans，亦因為呢個第一次，令到潛伏香港已久嘅RainFans曝光！擁有超過7,000註冊人數嘅RainFans網「笑雨型營」網主，更已召集超過300人，租咗6架旅遊巴齊齊接Rain機。嚟緊呢幾日，唔使等天文台講嘢，韓式暴「雨」警告已經懸掛！&#13;<br>&#13;<br>記者：馬慶武&#13;<br>攝影：林栢鈞、陳盛臣</p><p>阿Rain訪港行程</p><p>7月3日&#13;<br> 從北京抵香港機場（時間未定，網友預計係朝早。）&#13;<br> 7:30pm將軍澳電視城直播無線《勁歌金曲》&#13;<br> 8:00pm錄影無線音樂節目及接受訪問&#13;<br> &#13;<br> 7月4日&#13;<br> 5:00pmIt'sRainingInHongKong歌迷聚會（會展新翼Hall7A）&#13;<br> 7:00pm荃灣愉景新城公開活動&#13;<br> &#13;<br> 7月5日&#13;<br> 離港</p><p>印Tee做扇　豪掟千銀追到貼</p><p>「笑雨型營」網主Nicole話為咗畀個好印象阿Rain，佢哋唔會進行貼身追Rain行動，但仍然揼本。佢哋印咗過百件RainTee、過百把Rain扇，重已經Book定6架旅遊巴（每架載約40人，租價千多元！）接送Fans去機場接機。「雖然未知阿Rain搭幾點機嚟香港，但我哋已經Book咗6架旅遊巴士載我哋去接機，不過就唔會『哺』喺酒店等佢追佢，因為唔想煩到阿Rain。」&#13;<br> &#13;<br> 必識3句撐Rain韓文&#13;<br> Bi（低音）=Rain&#13;<br> 沙冷嘻唷=我愛你&#13;<br> Obba=韓國人對愛人或比自己年長嘅男性稱呼</p><p>網上狂炒現場飛</p><p>之前Rain嘅韓國演唱、生日會都已經集合咗好多中、港、日、新加坡Fans，當中除咗韓國本地Fans之外，港、日Fans陣容最鼎盛，每邊都有超過100人赴韓支持。在今次Rain的訪港行程中，兩個需入場券嘅活動——《勁歌金曲》及「It'sRaininginHK」歌迷聚會，網上火速出現炒飛現象，原本免費派發嘅入場券最勁炒到3百幾蚊一張。日本重誇張，嚟緊7月尾舉行嘅演唱會晨早賣晒飛，原價7,800日圓嘅平價飛最高被炒到6萬幾日圓兩張都重有人買。</p><p>Rain迷半年赴韓3次</p><p>「開頭睇《浪漫滿屋》，覺得呢條友都幾醜樣，不過睇睇吓又幾鬼可愛噃！之後開始上網搵佢嘅資料，先知原來佢歌精舞勁，型到爆！」港Rain迷個個都話因為《浪漫滿屋》而狂愛Rain，但估唔到大多數Rain嘅Fans都係慢慢愛上而唔係一見鍾情。當中有Rain迷就喺半年內為Rain赴韓3次，演唱會、生日會必然出席，重要四出遊街，逐間巡入「SK」（阿Rain代言嘅韓國電訊公司）作地毯式搜尋，目的就係問店員攞印有Rain嘅宣傳品。縱使問10間只得1間肯畀，但佢哋都𠵱然唔放棄，大至人形紙板、細至宣傳單張都絕不放過。&#13;<br> &#13;<br> Rain迷網「笑雨型營」網址：www.rainhk.com</p><p>五招激索Rain&#13;<br>&#13;<br>招一：問舖頭攞</p><p>Rain迷遠赴韓國問唔同舖頭攞嘅紀念品，因為唔係間間都肯畀佢哋，所以佢哋都話慘過用錢買，但就更有珍藏價值。</p><p>招二：等索簽名</p><p>Rain迷話去到韓國可以去Rain經理人公司JYP索取簽名，不過就要等，最快等一日就有，Rain迷赴韓朝聖不妨試試！</p><p>招三：去Concert買</p><p>呢3件就係Rain韓國首次演唱會場內發售嘅紀念品，Fans們話阿Rain第一次開Concert，梗要支持！</p><p>招四：摺紙箱空運巨牌</p><p>唔願上鏡嘅Nicole由韓國運返嚟香港嘅巨型紙牌，旁邊係佢喺韓國自製嘅紙皮箱，用嚟寄艙運返香港。</p><p>招五：韓網訂購</p><p>於韓網訂購嘅《浪漫滿屋》頸鏈，要60幾蚊美金，都幾貴！</p><p>香港尋Rain專區</p><p>信和相	日賣過百張</p><p>信和賣相舖講，𠵱家網上資訊豐富，所以買明星相嘅人少咗，不過近排都多咗好多人買阿Rain嘅相，最熱賣係剛喺日本舉行嘅生日會相，近一兩個星期每日賣出過百張。</p><p>愛Rain愛到儍</p><p>尋韓者（23883453）&#13;<br> 銅鑼灣渣甸街42號1樓（現到尋韓者購買CD、海報或DVD可享95折，雜誌8折）</p></body></html>