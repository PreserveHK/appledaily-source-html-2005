<html><header><meta charset="utf-8"><title>飲食人誌：<br>莫生主持鮮果一叮黑椒火燄士多啤梨做台主</title></header><body><h1>飲食人誌：<br>莫生主持鮮果一叮黑椒火燄士多啤梨做台主</h1><p>水果，夏日最佳消暑伴侶，鮮果入饌非新鮮事，甚麼西檸鴨、菠蘿炒飯、士多啤梨骨通通Out晒！黑椒撈士多啤梨、番石榴炒意大利麵、荔枝飯糰、荔枝餡蝦膠、大樹菠蘿西米布甸今夏正式上位！今日隆重請來《殘酷一叮》台主莫凱謙試食，嚴選6款至In鮮果菜，請以熱烈掌聲歡迎莫生出場。&#13;<br>&#13;<br>記者：陳冰麗&#13;<br>攝影：陳盛臣</p><p>莫凱謙，台上獻唱人稱「莫生」，一臉認真絕不似6歲小童；着他台下試食，瞬即回復「謙謙」身份，小朋友無城腑兼無面畀，好味就是好味，難吃就是難吃，不懂說謊：「我唔係咁鍾意食生果，覺得士多啤梨好酸、番石榴同大樹菠蘿陣味好怪，有次媽咪將士多啤梨切片撈我最至愛嘅呍喱拿雪糕，我先發覺士多啤梨原來好好味，𠵱家媽咪久唔久就煮啲水果餸畀我食。」看來沒找錯他當水果菜式評判。</p><p>水果入饌無怪味</p><p>6道水果菜式出自廣東道3間食肆，謙謙：「我俾李克勤哥哥叮慣，今次終於可以叮番人！」他好食得，忘記了「試食」要淺嘗，菜式一端上枱就急不及待狼吞虎嚥，要小記提醒：「食咁飽因住試唔晒之後啲餸喎。」誰是至愛三甲？即Check！</p><p>黑椒火燄士多啤梨$76</p><p>士多啤梨入饌帶酒香，夾雜黑胡椒粉的微辣，撈雪糕可中和士多啤梨的酸味。謙謙食評：「我最怕酸嘅士多啤梨，今次食嘅好甜，顏色又靚又有火，SureWin啦！」（a）</p><p>有得睇有得食</p><p>大廚即場表演，先用秘製醬汁略煮熱士多啤梨，在上灑白酒登時火光熊熊，再落黑胡椒調味，上碟時舀一球雪糕，色香味俱全，謙謙拍爛手掌：「嘩！好大火呀！」</p><p>白玉荔枝野米卷配桂花荔枝汁$58</p><p>賣相別致，鮮荔枝肉混糯米及野米，釀入蘿蔔輕燒至表面微燶，大啖咬外脆內煙韌，蘸桂花荔枝汁，是一道非常清爽的素食。謙謙食評：「飯入面有我鍾意食嘅荔枝，好甜呀，個樣又幾靚，亞軍喇！」（b）</p><p>椰汁大樹菠蘿西米布甸$62</p><p>創新食法，大樹菠蘿代替芒果做布甸，椰汁香掩蓋了大樹菠蘿的濃烈怪味，令抗拒大樹菠蘿者也易於接受。謙謙食評：「無咗陣怪怪味，好似好味咗，可以入三甲啦！」（c）</p><p>清蒸虎蝦荔枝卷伴玫瑰荔枝汁$68</p><p>鮮甜虎蝦肉攪成膠，混切碎荔枝肉捲實，蒸熟後切片，啖啖蝦肉有荔枝香甜。謙謙食評：「一啖一件荔枝卷唔會食到烏穢邋遢，荔枝炒餸原來好好味呀！」（b）</p><p>青蘋果花椒汁香煎雞扒配紅糙米$45</p><p>花椒八角加青蘋果煮汁，雞扒不肥膩，拌糙米吃更香口。謙謙食評：「個汁好香青蘋果味，撈飯食好好味㗎！」（b）</p><p>芒果燒青衣魚扒番石榴配意大利麵$58</p><p>用紅洋葱、番茄、芫荽碎、芒果煮汁，切條番石榴炒意大利麵。謙謙食評：「用番石榴煮麵咁得意？芒果汁撈埋魚肉食一啲都唔腥！」（b）</p><p>（a）LaBrasserie&#13;<br> （21137925）&#13;<br> 地址：海港城馬哥孛羅港威酒店地庫&#13;<br> 營業時間：12:00nn至3:00pm，6:30pm至11:00pm&#13;<br> &#13;<br> （b）菓一道健康餐廳&#13;<br> （23771828）&#13;<br> 地址：廣東道7至11號世界商業中心地舖（正門入口）&#13;<br> 營業時間：星期一至六7:30am至10:30pm，星期日12:00nn至10:30pm&#13;<br> &#13;<br> （c）香味屋&#13;<br> （21136046）&#13;<br> 地址：海港城馬哥孛羅太子酒店3樓&#13;<br> 營業時間：6:30am至11:00pm</p></body></html>