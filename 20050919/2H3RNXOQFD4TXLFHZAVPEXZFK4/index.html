<html><header><meta charset="utf-8"><title>飲食人誌：搶閘火鍋新料梅菜豬肉搓丸即滾</title></header><body><h1>飲食人誌：搶閘火鍋新料梅菜豬肉搓丸即滾</h1><p>打邊爐呢項最佳聯誼活動，家陣都無話分天熱天冷，興之所至埋位就烚，最重要係有無新料（生料）到。原材料離不開牛、雞、豬、魚、蝦、蟹，但只要攪攪吓、搓搓吓，玩吓Crossover，便會創出新口味；例如梅菜加豬肉，唔一定等於梅菜蒸肉餅，搓成肉丸烚嚟食一樣得！&#13;<br>記者：招佩珊&#13;<br>攝影：伍慶泉&#13;<br>模特兒：Katie、Lo、Maggie、Oscar、Amigo（Salvador）</p><p>獨創手打丸夠彈牙&#13;<br>&#13;<br>吃火鍋，你會點揀？</p><p>A）橫街窄巷的隱蔽炭爐火鍋；&#13;<br> B）任點任食擔保填飽肚的自助火鍋；&#13;<br> C）裝修靚爆的「食環境」火鍋；&#13;<br> D）主打羊或牛的肉食火鍋；&#13;<br> E）生料新穎的火鍋。&#13;<br> &#13;<br> 若然你的答案是（E）以外的選擇，今日的介紹未必啱你。&#13;<br> 以「點心火鍋」打響名堂的有骨氣，中秋剛過，便率先推出秋冬季的生料和湯底。十多款新配料中多為手打丸，5款丸類，以梅菜豬肉丸及北菇滑雞丸最搞鬼。雖然，你都預計到味道會係點，但當變成肉丸之後，兩者食味都有變化，咬落均比食慣的蒸肉餅及蒸雞，入口較爽兼帶點彈牙，浸煮在不同的湯底內，就有不同的味道，例如麻辣梅菜豬肉丸、沙嗲北菇滑雞丸。另外，還有蝦醬丸、火腿墨魚丸及芝士蝦丸，推介蝦醬丸，內裏的鹹香蝦醬令味淡的魚丸變得惹味。（9月30日前每店每款限量10份咋，這個月要試就要早啲到！)</p><p>咖喱雞變手唧麵條</p><p>手唧麵是這兒的另一招牌菜，舊有的魚茸唧麵及牛肉唧麵記者都試過，前者似食魚肉條。今回將咖喱雞變成唧麵條，雞味不算濃，反而一啖入口便食到好香的咖喱味，我敢說正過之前那兩款手唧麵。</p><p>梅菜豬肉丸$38</p><p>一道經典的住家菜梅菜蒸豬肉，今回不再被剁成肉餅，切粒梅菜混豬肉打成丸，軟滑的肉丸夾雜爽甜的梅菜粒，口感十足，少了一般全肉肉丸的膩口感，若然加多些梅菜就更好味。</p><p>蝦醬丸$38</p><p>雪白的外表與一般魚丸無異，實情肉裏有大澳蝦醬及豬肉碎作餡料，咬開彈牙的外層，一陣蝦醬特有的鹹香隨即湧上，令偏淡的魚丸變得好惹味。</p><p>芝士蝦丸$38</p><p>蝦丸內餡是Mozzarella及Parmesan芝士，前者味淡軟滑，後者芝士味香濃，烚熟後兩者溶和一起，變成既香且滑的芝士醬，蝦味鮮甜的彈牙蝦丸，有如蘸了芝士醬。</p><p>菜肉石榴粿$38</p><p>小布袋的賣相已經攞晒分，薄薄的蛋皮下是木耳絲、粉絲、紅蘿蔔粒及豬肉絲；蛋皮索飽火鍋湯汁後相當入味，餡料清淡爽口不肥膩，女士必定愛上。</p><p>水晶甘薯包$38</p><p>將冬天孖寶火鍋及煨番薯二合為一，煙韌的水晶外皮，包裹着搓成茸的番薯，不另加糖，每一口都是番薯的原有香甜，另加入少少薑茸增添香味，有點像吃薑汁番薯糖水。</p><p>咖喱雞唧麵$38</p><p>繼手唧魚茸麵及牛肉唧麵後，今次用上馬來西亞咖喱香料及鮮雞肉做唧麵；唧麵條滑嘟嘟及彈牙，咖喱味濃郁，但香而不辣夠惹味。</p><p>兩款新鍋&#13;<br>&#13;<br>四川風味麻辣魚頭鍋$98</p><p>湯料加入泡椒、指天指、花椒、八角等材料，湯底麻辣味適中，不會太嗆，香氣吸引。</p><p>風味肉骨茶鍋$98（10月1日起供應）</p><p>15種來自馬來西亞香料，再加15種大廚精選的香料，熬出來的肉骨茶味道平衡，唔會話藥材太重或某種香料太嗆。</p><p>快滾試食報告</p><p>有骨氣海鮮酒家（23121212）&#13;<br> 地址：銅鑼灣摩理臣山道84-86號全幢&#13;<br> 火鍋時段：6:00pm-12:00mn&#13;<br> 備註：全線分店同時供應，9月30日前每店每款限量10份。</p></body></html>