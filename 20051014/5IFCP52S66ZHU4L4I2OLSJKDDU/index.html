<html><header><meta charset="utf-8"><title>數碼影音：SnapShot懷舊機王GRDigital數碼重生</title></header><body><h1>數碼影音：SnapShot懷舊機王GRDigital數碼重生</h1><p>今時今日重介紹菲林相機？非也！繼Leica將M系名機改裝為數碼相機後，日本老牌RICOH都嚟露一手，推出極負盛名嘅GR1（1996年）數碼版──GRDigital，論外貌，兩機一脈相承，達至9成相似，不過就唔用菲林改用SD卡，進入數碼化年代，各位Fans都好應該買番部留念啦！&#13;<br>&#13;<br>記者：梁瑋瑜&#13;<br>攝影：陳盛臣&#13;<br>ImageGirl：Jenny&#13;<br>鳴謝：照相館（尖沙嘴金巴利道28號君怡酒店商場地下501C舖）</p><p>鎂合金外殼　好有手感</p><p>GRDigital採用鎂合金外殼，連埋電池重量為200g，手感非常好，而且重有個2.5"顯示屏，解析度有成21萬像素，唔單止夠晒大，畫面質素亦非常高，機身不設光學取景器，如果用家想懷舊一番，嚟緊重有一個外置式光學取景器（插熱靴位）、魚眼鏡同遮光罩等，好等大家玩落，更有舊式菲林機Feel。&#13;<br> 拍攝模式有手動、程式、光圈先決等，另外又可以拍到最高320×240影片；GRDigital支援多種測光及對焦模式，而微距方面亦都去到1.5cm，記者試相嘅時候覺得相片質素唔錯；另外不得不提嘅就係GRDigital新加入熱靴插位，想當年菲林機王GR1都冇㗎！𠵱家新加落去，都係為咗適應不同拍攝環境。</p><p>830萬像素　配GR靚鏡</p><p>GRDigital配備一枚1/1.8"嘅830萬像素CCD，最高可以拍到解像度為3,264×2,448嘅相片，最令人驚喜嘅係GRDigital除咗一般JPEG格式之外，重可以拍到RAW格式相片，相質就更原汁原味；對於喜歡玩《Photoshop》後期執相嘅人留意喇，GRDigital重有AdobeRGB色域控制模式，所影出嚟相片嘅顏色，會同電腦顯示夾好多，的確完全照顧時下的數碼玩家。&#13;<br> 另一靈魂部份，就係相機的鏡頭，GRDigital採用咗自家聞名嘅GR鏡頭；同GR1一樣，使用28mm定焦鏡頭，但光圈值就由舊有的F2.8升級為F2.4；ISO重可以去到1600，規格真係相當強吓。</p><p>試相區</p><p>GR1有幾威？</p><p>講到GR1，相信好多菲林機老手都必定有印象，想當年由於佢個28mmWide，再加機仔中極罕嘅手動光圈調校，所以剛推出，馬上成為好多名專業攝影師SecondCamera！即係乜？之唔係我哋𠵱家成日玩嘅SnapShot袋口機囉！所以今次攞GR1改裝成數碼機絕對貼題；至於機價方面，數碼版GRDigital都幾相宜，新機落地價$5,500，相較當年GR1嘅$3,900，都叫幾合理；記得當年自己年紀小，冇錢買機，GRDigital或者可以為你我重拾不少舊日影相回憶！</p><p>Profile</p><p>感光元件：1/1.8"830萬像素CCD&#13;<br> 鏡頭焦距：28mm&#13;<br> 最大光圈值：F2.4&#13;<br> ISO：64/100/200/400/800/1600&#13;<br> 顯示屏：2.5"（21萬像素）&#13;<br> 儲存媒體：SD卡（26MB內置記憶）&#13;<br> 尺寸：107×25×58mm&#13;<br> 重量：170g（不連電池）&#13;<br> &#13;<br> $5,500</p><p>同場加映&#13;<br>&#13;<br>CaplioR3最細7倍光學變焦DC</p><p>RICOH同時推出其Caplio系列嘅新機R3，最大特點係採用咗RICOH專利嘅雙重鏡頭收藏系統，將鏡頭以1/10的比例高度微型化，令到佢係全球最細部、擁有7倍光學變焦功能嘅數碼相機，而且鏡頭最廣角時有28mm，想拍Wide景都冇問題。R3亦設有防手震功能，內置嘅Gyro動量感應器會測量相機嘅擺動，即時轉移相機CCD感光器嚟抵銷震動。&#13;<br> R3配備525萬像素CCD，內置26MB記憶體喺冇記憶卡嘅情況下都可以影到相，不過外形上面就略嫌不吸引，而且機身較厚，與時下嘅薄身機相比，便攜性就輸蝕咗少少喇。</p><p>Profile</p><p>感光元件：1/2.5"525萬像素CCD&#13;<br> 鏡頭焦距：28-200mm&#13;<br> 最大光圈值：F3.3-4.8&#13;<br> ISO：64/100/200/400/800&#13;<br> 顯示屏：2.5"（11.4萬像素TFTLCD）&#13;<br> 儲存媒體：SD（26MB內置記憶）&#13;<br> 尺寸：95×53×26mm&#13;<br> 重量：135g（不連電池）&#13;<br> &#13;<br> $3,380&#13;<br> RICOH（22925111）</p><p>$1,780買400萬像素IXUS430</p><p>CanonIXUS系列一向係場內熱賣細機，IXUS430雖是去年機款，但一樣咁細部，兼玩上400萬像素CCD+3倍光學變焦，以唔過千呢個價位，對入門玩家的確好吸引；相機其他功能還包括有2.5fps五連拍、1.5"顯示屏（118,000像素）及曝光補償/ISO/白平衡調校，而且𠵱家出機重多送一張256MBCF記憶卡，機價無形中又「跌多$200」，抵玩！&#13;<br> &#13;<br> 原價：$2,380&#13;<br> 特價：$1,780&#13;<br> （送256MBCF卡）</p><p>$598買AKIRA2.1DVD影院組合</p><p>行內人都知，低價貨好難減，冇水位走嘛！AKIRAMC-3200DVD呢套DVD2.1影院套裝，使用型仔黑魂直身設計，加埋食碟式入碟盤，放入房做影院組合最一流，唔好睇佢機仔細細，一樣玩齊色差、同軸、光纖同S-video等靚聲畫，跟機嘅2.1喇叭都唔錯，音色亦夠實淨，機價差唔多減半，可以一玩。&#13;<br> &#13;<br> 原價：$980&#13;<br> 特價：$598</p></body></html>