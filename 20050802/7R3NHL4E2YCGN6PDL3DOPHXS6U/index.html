<html><header><meta charset="utf-8"><title>數碼影音：<br>防震Movie跳住舞拍照</title></header><body><h1>數碼影音：<br>防震Movie跳住舞拍照</h1><p>菲林相機界舉足輕重嘅Kodak，最近表示唔再搞黑白菲林，要全身投入數碼相機！呢邊廂，Kodak就喺香港發布2部至潮嘅薄身數碼相機EasyShareV530同V550，重請來Theresa同Miki講吓影相經驗，重講咗佢哋嘅「擇機條件」，估唔到兩位靚女除咗俾人影有心得外，對相機認識都好Pro，十足專家一樣。&#13;<br>&#13;<br>記者：許福合&#13;<br>攝影：楊錦文</p><p>今次2部新機之中，功能其實都好相似，不過講到外形夠潮夠睇頭，就以V530為首選，同樣係薄身機，不過就備有4種顏色機身，選擇多多，難怪Theresa同Miki一拎起手，都係揸住部V530嚟玩喇！</p><p>Miki：薄身機夠型</p><p>Miki睇得上V530嘅原因，主要係因為：「V530機身夠細部，可以將部相機放喺衫袋褲袋都無問題，同我一樣咁型，襯晒！」其實V530機細夠輕巧之餘，4色機身都好得人歡心，分別有紅、粉紅、黑同銀4色，機身大小只有掌心咁大，而厚度大約為一粒AA電芯左右，加上全機使用咗金屬外殼，拎上手實實淨淨，少咗膠感味，重多咗幾分潮味，手感重相當唔錯。V530擁有一個薄機身，要有光學變焦就要用上伸縮鏡頭，開機時鏡頭會使用3段式伸出，用了Kodak一向喜愛嘅德國Schneider-KREUZNACH鏡頭，提供光學3倍變焦，大廠出品質素自然有保證，不過略嫌鏡頭太標準，36-108mm，唔夠Wide，影相唔夠氣勢，不過勝在鏡頭同芒反應夠快，最重要係跟得上相機移動，畫面唔會甩格。</p><p>Theresa：Movie都防震罕有！</p><p>Theresa對V530又有另一番見解，挑選此機主要從實用出發，「用V530嚟排舞出Show，拍低自己嘅表現，可以即時睇番，另外用落好似LOMO相機，個樣又夠靚好襯我！」&#13;<br> Theresa果然識玩，淨睇V530具備500萬像素CCD，以為佢係一部普通薄身DC，對於一眾「活躍」嘅用家，佢重內置防手震功能！基本拍硬照時，即使跳住嚟影都無有怕，不過更強係個防震功能，竟然對應埋攝錄MEPG4影片，即使手持拍攝，都可以有效減低畫面震動，唔怕拍出嚟嘅片睇到人頭都暈埋，呢個功能真係較為少見。&#13;<br> 影片質素都可達640×480/每秒30格，並且可隨時變焦拍攝，當埋DV咁玩都無問題！V530以全自動模式拍攝為主，不過用家亦可自選拍攝場景模式，以獲得心目中想要嘅相片，影完相重可以喺相機內玩埋執相，替相片剪裁、消除紅眼等，即使一時失手，都有「補救」機會。</p><p>新PrinterDockPlus　直駁DC兼手機</p><p>雖然𠵱家已經係數碼相片年代，不過相片仍然拎住喺手先有味道，而Kodak一向都有為旗下數碼相機推出底座打印機，今次嘅V530配合咗全新PrinterDockPlus推出。PrinterDockPlus可以印出4"×6"相片，只要將V530放上機座，選擇要印相片，㩒一個掣就可以立即印相，由於用上熱昇華技術打印，速度更係一流，只需1分鐘左右即可完成，質素重可以媲美曬相舖。&#13;<br> Theresa同Miki玩完相機，更連隨將啱啱影嘅相用PrinterDockPlus印出嚟，由於過程唔使經電腦，故變得好簡單，話咁快就可展示自己傑作。除咗駁相機，PrinterDockPlus更具備紅外線介面，可以連接手機將相片印出來，現時影相手機咁Hit，相信唔少人都用得着。</p><p>Profile</p><p>感光元件：536萬像素CCD&#13;<br> 變焦：3倍光學、4倍數碼&#13;<br> 記憶卡：SD/MMC（內置16MB）&#13;<br> LCD：2吋&#13;<br> ISO：80/100/200/400/800&#13;<br> 電源：專用鋰電池&#13;<br> 體積：92×50×22mm&#13;<br> 重量：130g</p><p>同場加映V550大芒升級版</p><p>同場另一部V550外觀其實同V530都好相似，不過由於走較沉實路線，所以只有黑同銀色揀；而機身亦都較厚，功能同V530可以話所差無幾，雖然外觀較為平凡標準，不過都有番個2.5吋芒補數，而且同V530一樣，具備特闊170度可視角度，即使一班人圍埋一齊睇，都可以「應付」得來。機背還保留咗Viewfinder，去旅行想慳啲電？熄咗個芒，用Viewfinder影相就最啱。&#13;<br> &#13;<br> 規格：536萬像素CCD、3倍光學變焦、2.5吋芒、MPEG4影片、SD/MMC卡	KodakHK（800901514）</p></body></html>