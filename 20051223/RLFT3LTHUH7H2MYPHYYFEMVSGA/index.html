<html><header><meta charset="utf-8"><title>06演唱會吹冷風　Eason克勤Twins齊仆</title></header><body><h1>06演唱會吹冷風　Eason克勤Twins齊仆</h1><p>紅館演唱會○五年熱鬧暢旺，古巨基、徐小鳳、譚詠麟甚至金曲重溫的雜錦騷都連開十多二十場，想不到○六甫開年紅館竟吹淡風，素來有號召力的Twins、孫燕姿、李克勤及陳奕迅（Eason）下月起陸續開騷，但掀不起搶票潮不特止，至今竟沒有一場個唱滿座。</p><p>今年在紅館舉行的演唱會一片暢旺之景，年頭古巨基處男個唱場數一加再加，共唱了十一場，年中徐小鳳回歸舞台一口氣開二十二場騷，接力的譚詠麟也有十一場的紀錄，到年底一班前輩歌手合作舉行金曲演唱會，九場亦全部爆滿。可惜好景不常，○六年伊始紅館即普遍吹淡風，打頭陣的Twins、孫燕姿、農曆年演出的李克勤及二月中開騷的陳奕迅，當中有當紅偶像派，亦有實力派唱將，號召力應不輸蝕，但票房同樣反應冷淡。</p><p>再戰樂壇&#13;<br>陳奕迅曝光過度影響票房</p><p>記者昨日走訪城市電腦售票網售票處，Twins一月四日至七日在紅館舉行四場演唱會，至今只有尾場的四百、三百及一百元票賣清，二百元門票則剩餘單人座位，其餘場數的四百元貴價票都未爆滿，頭場及第二場的售票情況更是慘淡。早前有傳Twins明年將拆夥，蔡卓妍（阿Sa）和鍾欣桐（阿嬌）會分頭搵食，今個演唱會或成二人告別Twins之作，有傳英皇以拆夥傳聞催谷個唱，若這樣也未能吸引歌迷入場，二人的號召力似乎成疑問。&#13;<br> 而台灣天后孫燕姿去年在港舉行兩場個唱，門票一天內沽清，一票難求，故燕姿於一月二十及二十一日再開兩場，可惜旺景不再，至今仍未完全爆滿。其實燕姿去年舉行的個唱口碑好壞參半，有指她為港樂迷熟悉的流行曲不多，開騷曲目不夠，加上她賣歌不賣舞，令部份觀眾有沉悶之感，但喜歡燕姿的歌迷則十分滿意其唱功及歌藝。&#13;<br> 至於李克勤則於賀歲檔年廿九至大年初五舉行六場演唱會，前年他與譚詠麟在農曆年舉行「左麟右李演唱會」，賣個滿堂紅，可惜今年克勤一人孭飛，魅力似乎不及麟李雙劍合璧，賣飛至今只有尾場的一百元票爆滿，其餘場數的一百元票都剩下單人位，貴價票更未有一場爆滿。&#13;<br> 陳奕迅去年潛伏一年，今年再戰樂壇，唱片反應不俗，明年二月十一日起在紅館舉行六場「陳奕迅香港演唱會2006」，本來以Eason的號召力，全爆再宣布加場絕非難事，但因他由年頭至年尾不斷演出大大小小的音樂會，至令上周二個唱公開售票至昨天共三日，只得其中三場的一百元票滿座。&#13;<br> 記者昨日查詢Eason演唱會的售票情況時，售票員說：「Eason四百蚊飛嘅第一場，得角落位同第十七行，如果要正面就要二十行先有位，如果你想再前啲，就得番啲單丁位。尾場嘅四百蚊飛都差唔多情況，中間幾場嘅四百蚊飛就賣到十六行啦。」</p><p>預示危機&#13;<br>「類似形式嘅騷觀眾睇到膩」</p><p>據演唱會製作業內人士分析，演唱會門票滯銷主要原因是同一批歌迷被攤分，及歌手演出太多所致，他說：「克勤同陳奕迅基本上係同一班歌迷，佢哋同期開演唱會，班歌迷自然攤薄咗。&#13;<br> 「以前農曆新年係演唱會黃金檔期，但今年開始已經變成死期，可能呢類型演唱會太多太密，歌手平均兩年就舉行一次個唱，做到冇乜新意，而且歌手年中不時幫電台做類似形式嘅騷，好似新城同商台咁，觀眾睇都睇到膩啦！加上整個唱片市道好差，吸引唔到觀眾買票，呢個現象對業界嚟講係一個危機。」&#13;<br> 據悉，克勤個唱有電訊廣告商主力贊助，Eason也有啤酒商撐腰，贊助商早已包下近一半門票，故公開發售時每場都有部份門票顯示為已售，即使票房失利，開騷時入座率也不會太難看。&#13;<br> 採訪、攝影：蔡丹</p></body></html>