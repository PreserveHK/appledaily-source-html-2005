<html><header><meta charset="utf-8"><title>台灣代表趕探監</title></header><body><h1>台灣代表趕探監</h1><p>噚日冬至，好多人都提早收工過節，但台灣駐港代表鮑正鋼（圖）就好奔波，因為除咗要趕住出席《大陸台商1000大》呢本特刊嘅發布會，負責上台致詞外，重要趕住去探喺世貿期間被捕嘅台胞，事關對方嘅爸爸到咗香港，作為駐港代表，冇理由唔現身協助，所以佢去發布會遲到早退，逗留咗唔夠10分鐘就走人！&#13;<br> 講番本書，係「中華徵信所」用咗10個月時間，對國內15000家台商作出多方面評估後，再按業績排出頭1000大。華華計過，呢1000個大陸台商去年做生意嘅總額有成7336億人民幣，都咪話唔犀利。</p><p>排頭位嘅係鴻富錦精密工業，佢嘅母公司鴻海集團旗下有16間公司入榜，總營業額逾848億人民幣，係最多收入嘅；而最多子公司入圍嘅頂新（含味全）集團，有成27間子公司入圍。發展得最快嘅行業梗係科技業啦，事關頭10名都係科技公司！</p></body></html>