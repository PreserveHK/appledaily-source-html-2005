<html><header><meta charset="utf-8"><title>池珍熙多得大長今</title></header><body><h1>池珍熙多得大長今</h1><p>電影《如果．愛》導演陳可辛同埋演員周迅、池珍熙，噚日現身韓國首爾，重喺當地戲院舉行記者招待會。由於金城武同張學友都冇出席，全場焦點梗係集中喺地頭蟲嘅池珍熙身上。池珍熙喺會上重話：「多得《大長今》在亞洲的人氣，令我能參與今次演出。」《如》片將於下個月五號喺當地上映。</p></body></html>