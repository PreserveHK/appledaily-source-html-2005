<html><header><meta charset="utf-8"><title>數碼影音：袖珍MP3機新玩法<br>3ee1000播埋MV跟住唱&#13;<br></title></header><body><h1>數碼影音：袖珍MP3機新玩法<br>3ee1000播埋MV跟住唱&#13;<br></h1><p>遊戲機、PDA等加入MP3播放功能已係大趨勢，而MP3機陣營亦不甘示弱，不斷加入其他功能。今日介紹嘅3ee1000就係使用Flash記憶體MP3機中，少有提供MV播放功能機種，大可跟住個芒一齊唱！加埋配備一個靚芒，解像度夠高，顯示質素都唔錯，正係唱得又睇得！&#13;<br>&#13;<br>記者：許福合&#13;<br>攝影：林栢鈞&#13;<br>ImageGirl：Zoe</p><p>講到MP3機，就算唔提功能、音質，外形都係大多數人要考慮嘅買機條件，e1000機身就夠晒迷你，機長同一粒AA電芯差唔多，重有黑同白色可供選擇。設計簡潔得來，按鈕亦算齊全，分別設於兩邊機身，其中較特別係一個十字控桿，對選歌轉歌就好有用。機身上另一個搶眼之處，就係擁有一個靚芒，雖然受機身所限，尺寸就只有0.8吋，但勝在仍有不俗解像度，96×96，CSTN6萬5色彩芒，播放歌曲時，可顯示非常齊全資料，與一般MP3機大為不同。資料雖然多，不過顯示整齊而清晰，效果出奇地好。</p><p>自製MV兼睇相</p><p>跟普通MP3機最不同之處，就係唔會齋播MP3咁單調，e1000更可以播放WMA、ASF、MAV同OGG等音樂格式，但這樣都不算特別，最勁係可以玩埋MPEG4動畫同JPEG相片，試播時效果還算不俗，不過提議各位盡量不要選擇要用字幕嘅影片，因為在0.8吋芒上實在難以看清楚，比較適合影片種類有MTV及短片一類。用家要玩MV，更要考慮記憶容量問題，e1000本身未設有記憶卡槽，所以要下載歌曲或影片，就需要經USB2.0接駁電腦，而容量就分為256MB同512MB2個版本。</p><p>3D音效聽靚歌</p><p>e1000作為一個MP3機，功能可算應有盡有，能顯示多國語言文字嘅歌名同歌詞，播放歌曲時有5種EQ可揀（Normal/Rock/Jazz/Pop/Vocal），另外更設有幾種音效加強效果，包括有SRS、WOW、TruBass同Focus，其中SRS效果最有現場感，聽Live音樂就一流，TruBass對一般流行音樂都相當唔錯，可以一試，另外亦設有20個儲台嘅FM收音功能，間中可轉換口味。除咗播放，e1000還提供line-in直錄MP3功能，毋須電腦就可以將音樂製成MP3檔，使用上好方便。最後一提，所有功能都可從一個3D圖像介面選擇，配合十字掣操控，好方便，值得一讚。</p><p>PROFILE</p><p>播放格式：MP3/MPEG4/JPEG/WMA/ASF/OGG/MAV&#13;<br> 容量：256/512MB；屏幕：0.8吋CSTN彩芒&#13;<br> 介面：USB2.0；電源：內置鋰電&#13;<br> 體積：65×30×15mm；重量：34g&#13;<br> &#13;<br> VISIONTechnology&#13;<br> 查詢電話：31642208</p></body></html>