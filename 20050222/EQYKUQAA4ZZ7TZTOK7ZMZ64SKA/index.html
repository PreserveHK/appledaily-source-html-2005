<html><header><meta charset="utf-8"><title>05率先爆<br>春日好色男！</title></header><body><h1>05率先爆<br>春日好色男！</h1><p>彩藍、鮮綠、粉紅等鮮色，一向都係男士天生的死敵，一旦穿上輕則被人笑「發姣」，重則被人懷疑性取向，總之凡是此等顏色男士們都掂不得。但如果話畀你聽，今年春季大熱以上顏色，更有CommedesGarconsSHIRT等各大Hi-End品牌力撐，你又會唔會有些少心動想做一個春日好色男？&#13;<br>&#13;<br>記者：李崗華　攝影：陳智良　模特兒：Peter</p><p>GarconsSHIRT&#13;<br>抄徒弟玩色？</p><p>論玩色，一直都係川久保小姐的徒弟渡邊專利，但川久保小姐一於少理，於今季CommedesGarconsSHIRT內加入各種鮮色，令人感覺到春天的味道。除玩色外，當然唔少得用上CommedesGarconsSHIRT的招牌PatchWork製作，顏色撞得夠鮮外，又不會太過俗套，一整套着效果會比單件着更為理想，大師（搵錢！）果然有計。</p><p>好色男始祖&#13;<br>TsumoriChisato</p><p>論男裝好色品牌，不得不提TsumoriChisato，Tsumori女裝出了名係色彩豔麗，男裝難得依然能保持此風格，更係季季如是，想找件黑色的出品都真係幾難。今季除用上了常用的粉紅色及碎花圖案外，更加入了月亮及豹作圖案，不單止色彩斑斕，更甚為Cutie，自問身形有番咁上下不妨一試。</p><p>Hi-End品牌勁撐好色男！</p><p>不單止以上兩個品牌力撐今季個個做好色男，不少Hi-End品牌都有推出鮮色出品，英國的KimJones大玩粉色系列，而日本的Zucca就以鮮紅色為主打，最驚喜的可算是由出道至今一向以黑色作其風格的DiorHomme都加入了好色的行列，就證明好色男今季有幾熱！</p><p>售賣點：&#13;<br> I.T（22657110）　&#13;<br> 九龍塘又一城地庫2樓2號舖</p></body></html>