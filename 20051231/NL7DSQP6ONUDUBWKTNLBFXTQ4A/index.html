<html><header><meta charset="utf-8"><title>BB剋星殺到<br>古仔、許冠文、成龍一出滿場哭聲</title></header><body><h1>BB剋星殺到<br>古仔、許冠文、成龍一出滿場哭聲</h1><p>三個大男人古天樂、成龍與許冠文前晚出席新戲《BB計劃》開鏡禮，三人抱着BB時顯得手忙腳亂，令嬰兒不停哭叫，場面十分混亂。</p><p>成龍、許冠文、古天樂、應采兒及內地女星高圓圓等前晚在數碼港為新戲《BB計劃》舉行開鏡禮，只有六個月大、香港澳洲混血兒主角Matthew也有出席，加上Matthew的兩個替身BB，成龍及古仔等一人抱着一個BB出現時十分熱鬧，不過幾位男士卻雞手鴨腳，以致BB不停哭哭啼啼，場面混亂又惹笑。</p><p>造兩機械BB</p><p>前晚當幾個BB出場時，先由許冠文抱着主角小Matthew大合照，但見嬰兒已扁嘴想哭，許冠文即將BB交給成龍抱，成龍接手後，BB回頭一望，竟忍不住大哭起來，場邊的另外兩名BB亦跟着大哭，成龍惟有立即將Matthew交還其母照顧。&#13;<br> 成龍表示有兩個機械BB還在澳洲製造中，每個價值二十萬美金（約一百五十六萬港元），代替真BB做危險動作。成龍說：「啲BB好難搞，成日喊同瞓，有時打完燈個BB就瞓着，整醒佢又喊，BB喊會傳染㗎，好嘈，我真係揦手唔成勢。」成龍坦承沒有湊過兒子祖名，他說：「我好煩躁，我冇幫過佢換片，抱佢嘅時間好少，我呢世好運，有個好嘅仔、家人同父母，父母又唔賭錢。」問成龍可有想過再生子女，他說：「𠵱家遲啦，生一個已經好煩，又唔可以公開，等我問下祖名先，可能佢會驚有人同佢爭身家呢。」&#13;<br> 談到湊仔，許冠文說：「古仔未生，我有一仔一女，成龍都唔夠我多。」許冠文似乎忘了成龍與吳綺莉所生的女兒吳卓林，其實二人一樣有一子一女。</p><p>應采兒想生仔</p><p>應采兒表示最遲二十七、八歲便要生仔，因其母是雙胞胎，隔代遺傳的話，她也會生雙胞胎，她說：「生男仔好啲，女仔會擔心，靚又怕狂蜂浪蝶，唔靚又要供佢讀書。」應采兒謂要選靚仔和她生，問孫耀威可合格？她謂：「唔清楚，畀分嘅話佢十分有八分啦，古仔有九分，我想搵個十分嘅。」&#13;<br> 古仔則謂自己很喜歡BB，有指他加盟華納唱片，古仔說：「我只係錄首百事廣告歌，首歌係同華納合作，我同MusicNation冇約，但冇唱片公司傾過我，我明年六月先拍晒啲戲，冇時間錄音。」&#13;<br> 採訪：魯萍、藍文浩　攝影：林德雄</p></body></html>