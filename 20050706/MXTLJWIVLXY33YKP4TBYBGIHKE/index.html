<html><header><meta charset="utf-8"><title>飲食人誌：清酒入饌燒鰻魚最夾白鶴生酒</title></header><body><h1>飲食人誌：清酒入饌燒鰻魚最夾白鶴生酒</h1><p>一件刺身！一啖清酒！日本料理最佳配搭！清酒入口甜醇、刺身入口鮮甜，兩者在味蕾糾纏確實是人生一大享受！清酒是日本料理調味品另一員猛將，不少菜餚加入清酒後，味道層次會豐富起來，今日訪問的日籍大廚西川先生重推介：「滑蛋醉鰻魚配白鶴生酒，夾到痹呀！」想知真唔真？即刻睇睇他精心炮製的6款酒煮日菜喇。&#13;<br>&#13;<br>記者：陳冰麗&#13;<br>攝影：陳智良、林栢鈞&#13;<br>模特兒：Chloe</p><p>睇埋燈飾</p><p>店內有不同形狀及顏色的吊燈，全部是西川先生購自大陸，又平又靚！</p><p>教你飲佐膳清酒</p><p>食酒煮日菜喝清酒最Prefect，西川推介3款用來佐膳的清酒：</p><p>a.「白鶴」生酒$55/180ml&#13;<br> 用米釀造，酒精13度，酒淡味甜易入口，熱飲方能發揮酒香，凍飲較嗆喉，適合女士飲用，宜配海鮮、小魚類等清淡菜式。&#13;<br> b.「浪花」大吟釀$80/300ml&#13;<br> 正宗大阪清酒，酒精14度，酒味較濃，熱飲較香醇適合初哥淺嘗，宜配大魚類料理如三文魚頭。&#13;<br> c.「保」燒酒$250/270ml&#13;<br> 大麥釀造，25度酒精，酒味極濃會蓋過食物味道故不宜入饌，混熱水喝無咁傷身，宜配貝殼類海產。</p><p>日飲2小杯身體好</p><p>老闆兼大廚西川先生來港15年，講得一口流利廣東話，打工時代的他酒不離口，下班應酬晚晚不醉無歸，至令身體狀況日差！多得太太當頭棒喝逼他驗身，立即戒酒身體狀況才好轉過來。現在他已聽從醫生勸告：「以前應酬多，暴飲酒，身體唔好，其實只要飲得適量，清酒反而對身體有益。每日飲2小杯清酒可以幫助血液循環排走身體廢物，我𠵱家身體狀況比以前好咗好多。」飲清酒養生之道，原來每日2小杯就可以。</p><p>酒煮三文魚頭辟腥</p><p>他一心要把清酒的好處發揚光大，所以設計一系列酒煮日式料理，用清酒配搭不同食材令味道產生不同變化。他選「白鶴」生酒入饌，酒精濃度13度，甜度及辛辣度適中，齋飲易入口，因其價錢便宜，大支裝（1,800ml）$300有找，入饌較經濟，最適宜用來煮三文魚辟走腥味，增加海鮮鮮甜味。&#13;<br> 在眾多酒菜中，問西川最受歡迎是哪款？「滑蛋醉鰻魚及酒煮三文魚頭。」點解？「啲客覺得清酒煮鰻魚好特別，試過後發覺比傳統就咁用蛋煮鰻魚更加香。至於三文魚頭，我哋有鹽燒食法，都賣得唔錯，但客人試過酒煮食法後，即刻轉軚唔再食鹽燒，要求酒煮，佢哋話香啲喎，無咗魚腥味喎。」</p><p>清酒5菜式&#13;<br>滑蛋醉鰻魚$35</p><p>燒鰻魚連清酒浸5分鐘，加木魚湯、豉油煲滾，吃時加入蛋、葱花，沾上熟蛋漿的鰻魚隱約滲出酒香，味帶甜配生酒最夾。</p><p>清酒浸黃鮪魚$58</p><p>清酒煮成上湯，浸熟原條黃鮪魚，揭開煲蓋酒香四散，魚肉鮮嫩上湯鮮甜，配生酒邊飲邊食，魚肉會更加鮮甜。</p><p>海鮮大雜燴$58</p><p>青口、帶子、大蝦、蟶子滾起後，全部再用清酒浸至入味，宜配較淡的「白鶴」生酒伴食，否則試不出各種海鮮鮮味。</p><p>酒煮三文魚頭$45</p><p>煎香三文魚頭用清酒木魚湯煮腍，魚肉味濃不嚡口，連魚骨都入晒味，配以酒味濃烈的浪花大吟釀最夾。</p><p>酒煮大蜆$38</p><p>大蜆本身味濃又帶點腥，用清酒煮過之後腥味全消，更突出蜆肉的鮮甜，食時飲味道濃烈的大麥燒酒最合適。</p><p>梅酒煮菜增胃口</p><p>如果喝不慣清酒，不妨試試易入口的梅酒。日文中的「UME」（梅），另一意思是「健康」，用日本最上等的南高梅子釀製，散發一種甜美芬芳的香味，宜雪凍飲用及配搭帶甜菜餚或輕食。&#13;<br> 梅酒本身味道頗甜，飲用時可加水或加冰塊，飯後一小杯對胃部消化有益，日本人特別喜歡在夏天喝梅酒，貪其酸酸甜甜刺激食慾。</p><p>梅酒煮春雞$58</p><p>選用磅零重的本地春雞，用梅酒先生浸2小時，再將至煎熟，食落雞肉不再有雪味，卻添濃香梅酒味，甜甜哋好香口。</p><p>食客有Say</p><p>西川家日本家庭料理（23866803）&#13;<br> 地址：長沙灣青山道178號天悅廣場地下CA5&#13;<br> 營業時間：星期一至五11:30am至3:00pm，6:00pm至11:30pm；星期六、日及公眾假期11:30am至4:00pm，6:00pm至11:30pm	&#13;<br> 座位：78個</p></body></html>