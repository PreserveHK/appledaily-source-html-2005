<html><header><meta charset="utf-8"><title>齊人時代已過 - 左丁山</title></header><body><h1>齊人時代已過 - 左丁山</h1><p>林煥光真醒神，新年假期走咗去東京與女大狀布穎琪享受二人假期，星期二（一月十一日）就出現於國金二期商場與太太袁轉好拍拖行街，狀甚溫馨，《東方日報》影到獨家相片，成班中環老友睇到哈哈笑，認為林煥光不愧係一代風流人物，能夠同時駕馭兩位精英級女士，簡直才高八斗。手腕咁圓滑嘅人，董特首都用唔到，真係失策失策。</p><p>不過現在已經係二十一世紀，欲享齊人之福，唔係咁易。女律師Ｗ睇見林氏夫婦拍拖照片，幾乎眼火爆，對我哋班男人講：「你哋當我哋女人係乜嘢呀？有事鍾無艷，無事夏迎春呀？林煥光是但揀一個都有道理可講，兩個都要就係反潮流，你估佢係何鴻燊、林伯欣，八十歲嗰一代人咩！」&#13;<br> 女人發火，勢不可擋，眾人一哄而散，唔敢同女律師Ｗ駁嘴。賓架Ｈ諗起佢做見習主任（officertrainee）時代，師傅夜夜笙歌，穿插於巴記、金記、杜記之間，好多時都唔返屋企。但師母嗰代女人，好好忍功，完全冇交鬧噃。賓架Ｈ嘅師兄弟皮蛋何係MBA，跟住師傅去玩咗幾晚，已經唔掂，因為太太威脅要離婚！皮蛋何太太亦係大學畢業生，有份工做，誕下女嬰幾個月，好想皮蛋何早啲放工返屋企幫手湊女，點知師傅晚晚捉着皮蛋何去見客，到舞廳直落。何太為之把幾火，對皮蛋何大吼：「你晚晚去金記攬住條女，我就晚晚喺屋企抱住個女！」皮蛋何最後卒之辭職，走咗去教書，挽救一段婚姻。&#13;<br> 時代唔同咯，皮蛋何與林煥光年紀差不多，呢一代男人（五十歲左右）有乜資格學師傅（八十幾歲人）嗰一代嘅男人咁風騷吖。</p></body></html>