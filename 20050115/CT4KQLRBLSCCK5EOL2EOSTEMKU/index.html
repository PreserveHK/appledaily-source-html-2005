<html><header><meta charset="utf-8"><title>寵物花園：<br>拯鸚小組愛你五十年</title></header><body><h1>寵物花園：<br>拯鸚小組愛你五十年</h1><p>鸚鵡的壽命可以長達五十年，與人類相處分分鐘可以超越三代，也就是說，你決定養牠，幾乎是一生一世的承諾。問題來了，正如男人一生一世的承諾總是謊言居多，五十年不變？政府說得出也做不到！幸好一班有心人，常為一些落難鸚鵡送來及時雨。&#13;<br>&#13;<br>記者：邵超　攝影：陳陶鈞、蔡鴻雯&#13;<br>香港鸚鵡會網址：www.parrot.org.hk</p><p>閣閣被前主人棄養，卻也為牠找到不擅飼養、但好心的新主人；毛毛本來聰明又美麗，病了寵物店沒人理，最終由香港鸚鵡會一班善心人高於市價買回來好好看待。兩隻鸚鵡的落難故事並不同，但最終都是找到好歸宿。</p><p>故事一：店小二　閣閣</p><p>一個風和日麗的下午，士多店老闆劉先生有朋自遠方來，送來了一隻幾歲的葵花鸚鵡，名叫閣閣。朋友留下一句話：「我嗰度街坊投訴，你呢度清靜啲，養咗佢啦！」從此閣閣由城市住進鄉村，一住就二十年，牠亦搖身一變，變成一個唔使做、不斷收打賞的店小二。</p><p>鸚鵡探訪團</p><p>被棄用籠穿窿</p><p>劉先生先後養過了哥、畫眉和相思，就是不懂得養鸚鵡。相思仔死後，他亦決心不再養雀免得傷心，誰知朋友來「託孤」，對鸚鵡一竅不通的劉先生，每天忙於打理士多生意，只能把鸚鵡當一般的雀養，一直把閣閣關在不銹鋼鐵籠裏。日子久了，不銹鋼都有生銹的一天，底部穿洞，連睡床也是鐵箱一個，但劉先生始終沒空走到市區買籠。</p><p>鸚鵡會送新籠</p><p>這天，香港鸚鵡會一行十多人來到士多探望閣閣，當中部份人如Golden，是第二趟或第三趟來了。他說：「一個網友把閣閣的情況Post上網，有人提出買個籠畀佢，買咗之後趁一次船河聚會，帶埋鳥籠、沙棍同玩具入嚟，去到士多先至砌籠。」誰知閣閣住不慣新籠，遲遲不肯搬，劉先生想到一個方法：「將新籠、舊籠放埋一齊，都打開門，再放食物入新籠，一星期後佢先至肯過新籠！」</p><p>最愛吃午餐肉</p><p>閣閣住「鐵竇」住了二十年，腳也不明原因地跛了成為「跛豪」。莫以為牠很慘，事實上牠過的是打跛腳唔使憂的帝皇生活。&#13;<br> 閣閣是士多的明星員工，深受食客歡迎，食慣客人送的餐蛋麵。有時吃了幾餐瓜子就一臉不高興，撒賴到一餵就丟，搞到劉先生惟有換過午餐肉或其他食糧！「最初養佢，有啲客人嚟或者走，佢都叫『拜拜』，之後多啲嘢講，識講『哈囉』、『得未㗎？』。佢最鍾意細路哥，會叫佢哋同佢一齊玩，大人嗌佢，佢唔會睬㗎！不過如果有細路哥手快快搞佢，佢又唔鍾意，會咬番轉頭；如果用樹枝向住佢，佢又會發惡同呱呱叫。」這隻鸚鵡真夠性格！</p><p>搵食艱難返屋企</p><p>儼如小皇帝的閣閣最親阿娘（因為每天都由劉先生的媽媽餵食），客人想用食物吸引牠來到籠門口，甚至把牠帶出籠放上手，總要承受因牠的掙扎而帶來的痛楚。牠對劉先生也一樣，與其說認人，倒不如說認食物。當日我們就見證了無數人的失敗，而阿娘帶閣閣出籠就如特技表演，不禁全場鼓掌致敬。「十二年前，有次屋企人一齊燒嘢食，放咗隻雞翼喺籠邊，點知（屋企養的）狗衝埋嚟，撞跌個籠，嚇到佢飛咗上松樹頂，叫極佢都唔肯落嚟。入黑佢又飛番落地下，捉番佢入去，可能佢唔識搵食，肚餓就返歸。」</p><p>故事二：飛甩鸚毛　毛毛</p><p>在鄉村長大的閣閣，雖然跛腳，但總算生活無憂；但城市鸚鵡毛毛的遭遇便慘了，患了PBFD（鸚鵡熱），全身「飛甩鸚毛」。幸得香港鸚鵡會三十多名善長人翁慷慨解囊，救牠出苦難。</p><p>甩難即唱歌</p><p>負責是次拯救行動之一的Cutter說：「毛毛擺喺雀仔街一間舖頭，舖頭好細，鳥籠放晒出街，每次經過睇佢，毛就甩得愈多，可能有交叉感染。我哋問過價，店主知道我哋想買，原本開高價$6,000，後來我哋三十幾人夾錢$4,000，7月24號買佢返嚟，都唔知佢幾歲。因為佢係二手貨，本身一手雀鳥會有出世紙，不過佢眼仔算精靈，應該有六、七、八歲。搭車返屋企時，牠開心到唱歌。」為了希望牠快些痊癒，我哋特別替牠起名「毛毛」。</p><p>聽電台學講嘢</p><p>毛毛現時養在其中一個好心人堅叔的辦公室，吃慣了瓜子就不改口味，尚算易養。不過性格就變得較內向，估計是號稱世界上最聰明的鸚鵡，為甩毛而感到自卑。堅叔說：「佢好認得人，對女仔又會好啲，鍾意有人摸佢頭。佢聽得多電台但未識講好多嘢，而且有人喺度又未必講，我試過離開公司前錄音，之後聽番，原來佢真係會講嘢，識講『GoodBoy』、『好味道』、『拜拜』，又識扮電話聲。」雖然毛毛患的是不治之症，須靠本身恢復免疫力來抗病，但雀友不時來探望牠，加上毛毛有兩隻雀友，堅叔離開公司時，便把牠放出鳥籠，不愁無伴，只等牠打開心窗。</p></body></html>