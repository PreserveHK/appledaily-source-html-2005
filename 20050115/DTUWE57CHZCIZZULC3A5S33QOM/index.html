<html><header><meta charset="utf-8"><title>數碼影音：<br>RICOH4.8×快閃王0.05秒開機即影</title></header><body><h1>數碼影音：<br>RICOH4.8×快閃王0.05秒開機即影</h1><p>今時今日嘅用家，對輕便式DC要求愈嚟愈高，高像素已經係指定動作，兼夾最好機身細，同埋鏡頭勁。不過天下無難事，日前RICOH就推出新機CaplioR1V，具有500萬像素之餘，更有4.8×光學變焦，28mm廣角鏡到135遠攝都可以一鏡搞掂！再加上超快開機速度，0.05秒就可以即刻影，絕對夠晒爽！&#13;<br>&#13;<br>記者、攝影：劉耀祥　ImageGirl：Echo</p><p>PROFILE</p><p>感光元件：500萬像素CCD&#13;<br> 屏幕：1.8"（11萬像素）&#13;<br> 變焦：4.8倍光學＋3.6倍數碼&#13;<br> 記憶儲存：SD卡/MMC卡&#13;<br> 電池：兩粒2A電池&#13;<br> 體積：100.2×25×55mm&#13;<br> 重量：150g&#13;<br> 查詢：22925111（麗確攝影）</p><p>近期輕便式數碼DC開始走向兩大類，第一類就純粹以體積為主，最緊要就係有咁細得咁細，鏡頭焦距只屬其次。而另一類就以鏡頭焦距為主，玩埋廣角同遠攝先係其責任。機身唔會好似卡片或者壽司咁細部，不過拎上手依然保持輕巧。而今日介紹嘅RICOHR1V好明顯就係後者！</p><p>廣角遠攝一機搞掂</p><p>CaplioR1V其實係前作R1嘅延續篇，外形基本上差唔多，機身顏色就有香檳金及黑色兩色，觀感就一個夠型一個夠Cool，啱晒唔同口味嘅用家。雖然外形同前作差唔多，不過CCD像素就提升至500萬像素，當然最重要就係保留番個超正鏡頭，提供4.8×光學變焦，焦距相等於35mm機種之28-135mm距離，筆者喺球場中間測試其焦距威力，Zoom去龍門都絕對唔係難事。由於其中一組鏡頭採用搖臂形式擺放，所以變焦反應快之餘，最重要就係令機身厚度大幅減少，只有25mm！而且R1V唔單止玩遠攝玩廣角，微距亦一樣難唔倒佢，1cm微距絕對名不虛傳，唔使驚唔夠近，只係驚近得滯唔夠光！</p><p>拉柄啟動操作爽快</p><p>R1V主打強勁鏡頭之外，操作亦都係R1V嘅優勝地方，機身開關掣即係個手柄，只要拉開手柄就即時開機。基本上，當鏡頭完全伸出之後，就已經即時影得相，廠方資料講0.05秒就已經可以Ready好，分分鐘重快過你隻手指放上快門嘅時間。雖然R1V鏡頭好使好用，不過亦都未有忘記自己係一部儍瓜級數碼相機，所以操作以簡易為主，機背按鈕唔多，一個十字掣加四個功能掣就可操控全機功能。R1除提供一般白平衡及曝光補償之外，ISO設定值亦由64至到800，細機中少見！</p><p>4.8×光學變焦威力測試</p><p>究竟4.8×威力有幾勁？28mm廣角有冇變形？1cm微距又會係點？不如睇吓相就一清二楚！</p><p>玩廣角</p><p>28mm拍攝下，線條依然夠直，測光處理得宜，反差雖然大，不過球場黑暗位依然清楚。</p><p>玩遠攝</p><p>開盡135mm大炮，遠處大鐘即時拉到埋眼前，影像夠清。留心睇大鐘前鐵絲網，都一樣睇到！</p><p>玩微距</p><p>標榜1cm微距，果然愈近愈有，就算主體差唔多俾鏡頭遮晒，都一樣對到焦，的確非常厲害！</p><p>細機長鏡DC好抵玩</p><p>想搵部機身細細，又想要鏡頭夠勁，各大廠都有推出，而且價錢亦都相當便宜，二千幾到三千零蚊已經有交易，年尾流流，換機係時候！</p><p>富士F81040連發</p><p>與E550一樣，同具有630萬像素CCD，提供P/A/S/M拍攝模式之外，更可進行40張連續拍攝。&#13;<br> 規格：630萬像素CCD、4倍光學變焦、2.1"芒&#13;<br> $2,780（a）</p><p>PENTAXSV5倍光學</p><p>機身細細，已經具備500萬像素，兼且更有5倍光學變焦，功能夠晒強，不過價錢亦都偏高。&#13;<br> 規格：536萬像素CCD、5倍光學變焦、1.8"芒&#13;<br> $3,790（a）</p><p>CANONS1is縮水DSLR</p><p>外形猶如一部縮水版數碼單鏡機，不過體積就走輕巧機路線，內置10倍光學變焦鏡頭，夠晒勁！&#13;<br> 規格：330萬像素CCD、10倍光學變焦、1.5"芒&#13;<br> $2,630（b）</p><p>OLYMPUSC770細機長炮</p><p>機身細細，卻擁有10倍光學變焦及400萬像素CCD，想玩遠攝唔一定要拎住大大支大炮出街！&#13;<br> 規格：400萬像素CCD、10倍光學變焦、1.8"芒&#13;<br> $2,880（b）</p><p>查詢</p><p>（a）33數碼	（28329781）&#13;<br> （b）Coxell	（28388565）</p></body></html>