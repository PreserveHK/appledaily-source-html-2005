<html><header><meta charset="utf-8"><title>　　煲呔忽然講波窒老董？ - 李八方</title></header><body><h1>　　煲呔忽然講波窒老董？ - 李八方</h1><p>特首曾蔭權前晚九點幾喺中環鏞記大廈食完飯行出嚟，罕有咁冇打煲呔，淨係着住件白恤衫，平民化到差啲認佢唔出。不過見到佢身後着晒西裝嘅保鑣全程護住佢，再加埋架冇車牌嘅特首車，就係人都認得出佢。喺酷熱警告下，特首都熱到要除咗件披兼唔打煲呔啦！&#13;<br> 講起煲呔，噚日港台肩負政府喉舌任務，畀煲呔讀出《香港家書》，家書內容乏善可陳，較特別係煲呔提到星期三會考放榜，鼓勵成績唔理想嘅考生唔好氣餒，更重提上屆歐冠盃賽果，話冠軍利物浦最初被睇低一線，而且落後AC米蘭三球，不過利物浦喺極度劣勢下絕地反擊連追三球，最後更憑互射十二碼反勝對手奪冠。&#13;<br> 八方以前好少聽聞煲呔鍾意睇波，前特首董建華就肯定係球迷，而且係利物浦躉，上屆利物浦捧走歐冠盃，點知老董卻因腳痛落台，煲呔今時今日提起利物浦，攞景定贈興呢？&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>