<html><header><meta charset="utf-8"><title>　　國泰工會機師空姐決裂 - 李八方</title></header><body><h1>　　國泰工會機師空姐決裂 - 李八方</h1><p>國泰最近成功搞掂機師工會，畀咗個好難講係咪好嘅賠償方案畀嗰班四年前喺工業行動中被炒嘅四十九位機師，有啲機師唔接受，打算另起爐灶，自己搞一個工會，重爭取到國泰空中服務員工會支持。點知現有機師工會，即香港航空機組人員協會主席MurrayGardner好反感，重特登寫咗封長信畀空姐工會主席關笑華，指摘佢咁做係干預機師同事內部事務，重話要即時中止同空姐工會任何合作。&#13;<br> 國泰機師工會同空姐工會，咁多年嚟關係都好好，互相支持，幫會員爭到唔少權益，亦都令國泰好頭痛。今次機師工會主席就話斷絕合作，國泰管理層睇到咁情況，點會唔發出會心微笑。八方聽聞，呢位機師工會外籍主席已經做咗工會阿頭兩年，所謂團結就係力量，希望機師工會諗下折翼難飛嘅道理。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>