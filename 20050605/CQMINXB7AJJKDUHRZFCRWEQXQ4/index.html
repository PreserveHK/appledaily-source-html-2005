<html><header><meta charset="utf-8"><title>　　梁家傑辦事處開幕搞嘉年華 - 李八方</title></header><body><h1>　　梁家傑辦事處開幕搞嘉年華 - 李八方</h1><p>45條關注組立法會議員梁家傑首個地區辦事處今日正式開幕，梁大狀讀書時曾喺九龍東做義工，兜咗一大個圈，今日又返番嚟服務街坊，當然今時唔同往日，以前梁大狀只係學生哥一名，無權無勢，今日佢做咗議員，普通官員見到佢都要畀幾分面，所以街坊有乜事要幫手，記住搵梁大狀。&#13;<br> 今日個開幕禮都算星光熠熠，「大狀黨」幾位議員，吳靄儀、湯家驊同余若薇都捧場，加埋香港大狀榜第二號人物李柱銘，主禮嘉賓陣容真係份量十足，不過梁大狀同八方講，今日唔係高官政要嘅畀面派對，佢非常歡迎市民一齊參加，因為儀式後有個嘉年華會，街坊有興趣可以到場。時間係今日下午三點，地點係藍田啟田邨啟旺樓側邊個籃球場。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>