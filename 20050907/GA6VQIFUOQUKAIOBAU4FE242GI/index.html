<html><header><meta charset="utf-8"><title>平玩180度「旋攝」手機</title></header><body><h1>平玩180度「旋攝」手機</h1><p>最近，SAMSUNG推出一款大走平民路線嘅摺機C348，機面配備扭動式VGA鏡頭，並可拍攝長達60分鐘嘅有聲短片，售價約$2,000，假如對相機像素要求唔高，呢款機都算玩得過！&#13;<br>&#13;<br>外形採用勁Cuite嘅「鵝蛋形」設計，線條簡約順滑，「分唇」掣唔算多；但係，講到用家必玩嘅影相快捷鍵就有求必應！由於外屏幕用單色顯示，因此面芒唔能夠變成取景器，不過玩自拍依然有計，機頂配置旋轉式鏡頭，可扭動達180度，影「低炒」或TopShot都冇問題；影相之餘，重具備有聲攝錄功能，憑內置42MB容量，已可拍攝一輯60分鐘片段，以平價影相手機嚟講，容量已屬超高之列！&#13;<br>記者：陳國輝&#13;<br>攝影：陳盛臣</p><p>規格</p><p>GSM三頻、6萬5千色內屏及單色外屏、VGA旋轉式鏡頭、MP3播放器、藍芽&#13;<br> 售價：約$2,000（行）</p><p>SAMSUNG（28626001）</p></body></html>