<html><header><meta charset="utf-8"><title>日韓興啲乜：<br>漢城街頭搞鬼騎呢Snapshot</title></header><body><h1>日韓興啲乜：<br>漢城街頭搞鬼騎呢Snapshot</h1><p>跟團遊韓國，每日跟大隊坐旅遊車去指定地點、做大會指定動作、食完買完之後又排隊上車返酒店大覺瞓，悶！何不來個自由行，擺脫鴨仔式行程，迫吓公共交通工具，喺街邊拮吓小食，咁先至能夠睇到當地人真正一面。所謂韓國興啲乜，其實除咗食買玩之外，應該行吓街四圍昅吓影吓Snapshot，咁先會有更深體會。&#13;<br>記者：張銘恩&#13;<br>攝影：陳陶鈞&#13;<br>鳴謝：韓國觀光公社（www.tour2korea.com）</p><p>宣傳招數一味夠誇</p><p>韓國人宣傳手法一味夠誇，誇張得有啲過份，過份得甚至有啲擾人，或者佢哋認為畀錢喺電視同雜誌賣廣告，論成效還不如走到街頭直接同路人Hardsell。在漢城街頭行番轉，行唔夠十步就會見到各種嚇你一跳的宣傳手法，商舖為求博路人望兩眼，扭盡六壬，派傳單、貼街招、整大型Display，要幾誇有幾誇，除非發雞盲，否則一定吸引到路人的注意力。</p><p>韓國地鐵眾生相</p><p>所謂的香港地鐵站眾生相，不外乎係企喺度瞓、無位坐坐地下、情侶依泣又或者用電梯扶手做引體上升咁，比起管制寬鬆的漢城地鐵，認真小巫見大巫，循規蹈矩的香港乘客搭漢城地鐵肯定大開眼界、嘖嘖稱奇，腦海不禁浮現以下問號：「咁都得？唔係嘛？」</p><p>傳教毋懼寒風冷眼</p><p>星期日的明洞街頭尤其熱鬧，除咗有旺角咁密集的Shopping友外，重會有好熱心的教友在傳福音，教友唔會捉住路人講耶穌，只會在街頭以唱聖詩祈禱的方式傳福音，一首又一首的聖詩，全日不停播放，雖然聽唔明佢哋唱乜，但講真唱得認真唔錯，可惜大部份路人都當佢哋透明，在冷眼與寒風中仍如此堅守信仰，問你服未？</p><p>街邊檔有得玩有得食</p><p>好多人會覺得街頭小食重好味過大酒店同餐廳，因為入口多一啖風土人情，味道零舍唔同。漢城的流動街邊檔非常蓬勃，幾乎喺每一個區都有，小食好味唔在講，食法重與眾不同，街邊檔造型重極搞鬼，與香港的辣魚蛋手推木頭車好唔同。&#13;<br> </p><p>編按：「日韓興啲乜」至今日完結，下周一將有新版面推出，敬請留意。</p></body></html>