<html><header><meta charset="utf-8"><title>一味窩輪：博大市回頭炒9422</title></header><body><h1>一味窩輪：博大市回頭炒9422</h1><p>恒指再升95點，不過期指則只升52點，由高水變回低水38點。恒指距離萬五點尚差117點，要破關恐怕需要一番努力，或需要較多嘅利好消息，暫時似乎搵唔到。一啲升得急嘅C輪，追唔過，等相關正股回順時低價上車，比較穩陣。&#13;<br> 新地C輪：新地（016）收74.95元，進帳1.20元，帶動3隻C輪9131、4889與9286打入威水榜3甲，升幅依次係55%、82%與90%，總成交金額26萬元，買貨者實係玩緊死亡遊戲。&#13;<br> 9131與9286明年1至2月夠鐘，分別收3.1仙與5.7仙，溢價13.8%與14%。博新地升10.5元以上，唔係唔得，但機會好微。4889下周五最後買賣，行使價76元，正股低過行使價1.05元，重有少少機會唔使作廢，但冇乜成交，無謂搞。&#13;<br> 新地C輪正路之選係9059，明年4月到期，輪價32仙，溢價4.3%，槓桿率23.4倍（有效11倍），引伸波幅21.4%。但正股升勢能否持續存疑，都係等平啲先至考慮。&#13;<br> 恒指P輪：恒指P輪4753收1.7仙，散32%，有65球易手，登上死火榜。隻輪下周三最後交易，得3日玩，行使價14800，未來3日，恒指跌唔夠83點以上，隻輪冇得剩，當然輸晒只係1.7仙咁話。&#13;<br> 恒指昨日上升，恒指P輪自然散落去。博大市短期回頭，恒指P輪可以揀9422，明年3月初夠鐘，輪價57仙，溢價3.5%，槓桿率13.2倍（有效8.5倍），引伸波幅21.7%。&#13;<br> 章盛</p></body></html>