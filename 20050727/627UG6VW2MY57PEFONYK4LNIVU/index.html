<html><header><meta charset="utf-8"><title>咬蘋果：潮人×象棋<br>廿皮殘局愈輸愈要捉潮人唔挑機挑阿伯</title></header><body><h1>咬蘋果：潮人×象棋<br>廿皮殘局愈輸愈要捉潮人唔挑機挑阿伯</h1><p>阿伯捉象棋正常過正常，擺地攤殘局呃餐晏仔亦唔奇，奇就奇在地攤擺喺旺角地標朗豪坊對面砵蘭街，而對手並唔只阿叔阿伯，竟然連一眾打扮入時的潮人後生仔亦着住對NikeAirForce1踎晒地喪捉象棋，點解有機舖唔入有機唔挑改而單挑阿伯，輸咗重要現兜兜即科廿皮？一句到尾唔忿氣，愈輸要愈捉！&#13;<br>&#13;<br>記者：招佩珊　攝影：陳陶鈞</p><p>潮場開業帶旺棋檔</p><p>近幾晚，記者一步出旺角地鐵站雅蘭酒店出口，即見幾個一身潮Look的後生仔，中間夾住幾個麻甩佬圍埋一堆，視線全部聚焦在地上的8副象棋，原來有兩位阿伯擺地攤殘局！細問潮友，先知兩位阿伯下午5時準時開工，年中無休晚晚擺局至凌晨3時，十次有九次擺在雅蘭酒店側門對出空地，拍攝當日可能太陽西斜曬到應，先稍移玉步改擺砵蘭街對正朗豪坊一段行人路。&#13;<br> 不得不讚阿伯好有商業頭腦，識揀位擺正朗豪坊必經之路，事實上自朗豪坊開業後，確實多咗後生仔行這一帶，呢班潮人唔只圍觀，有時手痕痕甚至會落場捉番一兩局；而兩街之隔的豉油街亦有另一棋檔，不過大抵因為偏離朗豪坊，附近又是寶力湖桑拿、金如意卡拉OK夜總會等夜店出入口，加上四周光線較暗，觀察半小時都唔覺有潮友圍觀，觀棋同捉棋都係阿叔阿伯級。</p><p>潮人貪玩阿伯搵食</p><p>據一不知名砵蘭街街坊透露，這殘局攤檔至少有七八年歷史，以前的挑戰者多數是同年紀阿叔阿伯，近排暑假先多咗潮人參與。拍攝當日，記者發現平均每15分鐘就有4個潮人圍埋去觀棋，1小時之內就有6個潮人單挑，不過全部都輸！兩位阿伯各有花朵，白髮阿伯自號「陳一陣」，黑髮阿伯自號「陳一笑」，兩人拍住上輸贏對半，以每局$20計，每人時薪$60袋袋平安，一晚擺檔10小時，齋坐唔使做保守估計至少有$600，當然，遇着嗰晚啲人齋睇多過捉棋，收入真係少之又少。</p><p>單挑有Say</p><p>網上玩家𠝹女單刀直入</p><p>不少網站都提供象棋遊戲，新浪網的SINAGAME更分「新手休閒區」及「高手比試區」，兩區都可以畀玩家邊捉棋邊好似玩ICQ咁同對方搭訕。棋藝麻麻的記者先挑戰「高手區」，發覺個個玩家都有過千盤勝局記錄，隨便挑戰一個玩家，4步即輸！怕且嫌記者水皮，對方即時離場完全係實戰型。相反去到「新手區」就吹水多過認真玩，試過玩唔夠2分鐘，一名叫「屎急馬行田」的玩家已問記者有無男友，重要攞埋ICQ冧巴，捉象棋俾仔𠝹，咁都得？（網址： http://game.sina.com.hk/cgi-bin/ja/main.cgi） </p><p>地攤棋局&#13;<br>3大玩法</p><p>陳氏阿伯孖咇檔提供兩種玩法，地下有牌仔寫明規例童叟無欺，一是$20一鋪的殘局，二是阿伯讓子由頭捉到尾的全局，全局一鋪通常$30，私底下可與阿伯商議注碼，有膽贏阿伯就可以重鎚出擊，$100捉一鋪都重得！陳一陣畀埋貼士：「揀紅棋行先有着數，你行中炮早啲開車就襟捉啲！」勁寸！</p><p>玩法1：全局讓子</p><p>通常讓你單車單馬，不過阿伯棋藝高，讓車馬炮都贏硬你班𡃁仔。</p><p>玩法2：殘局</p><p>簡單直接的玩法，鬥快將死對方，紅黑棋任揀。</p><p>玩法3：冚棋</p><p>即冚埋棋子撈勻後才開始的全局玩法，輪流開棋將死對方，由於冚棋加上棋子位置調亂，你食咗阿伯隻車佢都無從得知，大大拉近彼此實力距離。</p><p>買定嚟玩</p><p>1.經典平嘢美術象棋$3&#13;<br> 聲稱美觀耐用，但顏料油到出晒界；細路仔年代賣$1.5，經過N咁多年的通貨膨脹依然賣$3，抵！（a）</p><p>2.一棋兩味兩用象棋$4&#13;<br> 一面係象棋，反轉另一面就係國際象棋，加多$1玩多瓣，可惜兩面有晒字同公仔，玩唔到盲棋。（a）</p><p>3.精裝版細隻木棋$31&#13;<br> 刻字靚過平價貨，有埋個木製棋盤，未算好精緻，但好過喺張紙上面捉棋，大風一刮全盤棋無晒。（b）</p><p>4.有樣睇立體型$268&#13;<br> 象造型真係隻象、卒造型似士兵，但易睇錯，例如車同炮都有兩個轆，記者就揸住隻車當炮用，瘀！（b）</p><p>售賣點</p><p>（a）陳湘記書局（27893889）&#13;<br> 旺角通菜街130號地下&#13;<br> （b）中南圖書文具有限公司（23842430）&#13;<br> 旺角西洋菜街2號Q地下</p></body></html>