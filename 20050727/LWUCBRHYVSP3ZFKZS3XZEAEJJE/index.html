<html><header><meta charset="utf-8"><title>清朝人口 - 左丁山</title></header><body><h1>清朝人口 - 左丁山</h1><p>陶傑在「星期天休息」講到中國人口，中國歷史上每有大戰亂，人口銳減，實屬平常。左丁山睇過一本《清朝乾嘉之後國勢衰頹的經濟原因》（宋敍五，趙善軒合著，趙乃宋敍五之學生。）二○○四年由樹仁學院出版，內有引進中國人口數字之詳細資料。</p><p>根據宋敍五、趙善軒參考、比較（一）葛劍雄著《中國人口發展史》（福建人民出版社，一九九一）；（二）全漢昇，王業鍵著《清代的人口變動》（新亞研究所，一九七二年）（三）何炳棣《1368-1953中國人口研究》（哈佛大學出版社，一九五九）三大著作，得到嘅結論，中國最早可信嘅人口數字，在西漢平帝元始二年（公元二年），達到五千九百五十九萬餘，過咗一千六百年，到明朝末年（熹宗天啟六年，一六二六），人口只得五千一百六十五萬餘人，中國人口不漲反跌。點解呢？原來中國人口大漲大落，三國時只得幾百萬人，南宋光宗年間（一一九三），金宋人口共七千六百三十幾萬。歷史上戰亂頻仍，加上天災，對中國人口殺傷力極大。&#13;<br> 到咗清朝，人口開始大幅度上升，乾隆六年（一七四一）開始，中國人口始用「口」數，之前係「丁」數，何炳棣話清朝之「丁」在大多數情況下只係一種賦稅單位，「丁」與「口」之間不存在固定的比例關係。由「丁」改「口」之後，中國人口數字大幅度上升，一來係統計單位之改變，二來係康熙雍正乾隆三朝，中國內部無大戰亂，叫做係太平盛世，出生率上升，乾隆六年（一七四一）人口係一億四千三百幾萬，去到道光二十九年（一八四九），一百○八年之內，人口上升至四億一千二百九十八萬，咸豐年間雖有太平天國之亂，死掉二千萬人，只係人口之五巴仙，無損於人口總數之上升。到咗毛澤東時代，主張節制人口之馬寅初俾毛澤東批鬥，含恨而終，之後人口更加上升不止。</p></body></html>