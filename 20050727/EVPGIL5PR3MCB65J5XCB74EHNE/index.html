<html><header><meta charset="utf-8"><title>電腦新產品：17"大芒×內置Sub-Woofer<br>FUJITSUN6210靚聲靚畫</title></header><body><h1>電腦新產品：17"大芒×內置Sub-Woofer<br>FUJITSUN6210靚聲靚畫</h1><p>香港地、地方細！好多人都寧願買部Notebook擺屋企多過買部桌面電腦，慳地方嘛！以前嘅Notebook好多人詬病芒細、鍵盤窄，用起上嚟唔方便，FUJITSU最近出咗一部17"闊螢幕嘅手提電腦N6210，個芒分分鐘大過你同我屋企部Desktop，加上用咗最頂級配備，要換部又慳位又大芒嘅Notebook，不作他選！&#13;<br>&#13;<br>記者：梁瑋瑜&#13;<br>攝影：楊錦文</p><p>其實市面上用17"芒嘅手提電腦唔算太多，用得17"芒嘅都係走多媒體電腦路線，N6210亦唔例外，不過就唔係部部Notebook喺音質畫質同埋配備上面都做得咁好，N6210就絕對係一部出色嘅產品；雖然官方𠵱家並未有此機定價，但據行內人士估計，如果N6210定喺2萬蚊左右，都十分之合理。</p><p>罕有機底Sub-Woofer</p><p>N6210擁有一個16:9嘅17"闊螢幕，解像度有成1,440×900，加上用咗FUJITSU嘅SuperFine技術，畫面唔單止夠晒細緻，色彩重非常之鮮明，作為一部多媒體電腦絕對稱職。喺音效方面，機身前端嘅左右聲道揚聲器，基本當然唔少得啦！不過N6210最別致之處，係Notebook底部設置Sub-Woofer重低音喇叭，老實講！多咗條「.1」聲道，除咗令音效雄渾之餘，用嚟聽歌、睇戲時，重俾記者從未在Notebook感受過嘅壓迫力，聲效絕對靚絕！&#13;<br> 配合多媒體功能，鍵盤上方亦都有幾個多媒體熱鍵，俾用家輕易咁操作DVD同埋CD等嘅播放，用家重可以插入TVTuner卡，除咗睇DVD之外，亦都可以睇電視，一部機有齊咁多功能，用家坐喺房裏面已經可以得到最大娛樂。</p><p>強勁配備200GB硬碟</p><p>N6210嘅多媒體功能一絕外，佢嘅硬件配備屬強項配置，並非一般Notebook可以媲美；呢部機採用IntelSonoma平台，配備咗Pentium-M1.86GHz處理器、2GBDDR2記憶體、同埋2個100GB嘅硬碟，不論喺處理速度同埋儲存容量都係非常突出，畀到用家一個頂級嘅性能，無論係普通家用定係SOHO工作用都足夠有餘。</p><p>喺圖像卡方面就用咗擁有128MB共享記憶體嘅ATiMobilityRADEONX600，處理立體圖像嘅時候表現流暢，啱晒啲要用嚟打機嘅用家。</p><p>可燒單面雙層DVD</p><p>機身內置可以燒錄單面雙層DVD嘅SuperMulti光碟機，方便用家進行大量資料備份，另外亦設有支援SD、MS同xD記憶卡嘅3合1讀卡器，不過如果可以支援更多類型嘅記憶卡（例如CF）相信會更加方便用家，N6210有4個USB插口，分別設喺機身唔同部份，另外亦有IEEE1394（Firewire）插口，方便用家接駁DV等嘅攝錄工具，而且亦有新一代PCExpress卡槽，內置IntelPRO/Wireless2915ABG無線網絡，支援802.11a/b/g無線上網，整體嚟講擴充性相當唔錯。&#13;<br> N6210電池嘅使用時間約為1.7小時，加上4.2kg嘅重量，絕對唔太適合作流動用途，放喺屋企或者Office就冇問題。</p><p>Profile</p><p>處理器：IntelPentium-M1.86GHz&#13;<br> 記憶體：2GBDDR2533MHz&#13;<br> 硬碟：200GB&#13;<br> 顯示卡：ATiMobilityRADEONX600w/128MBVRAM&#13;<br> 顯示器：17"SuperFineWXGA+TFT&#13;<br> 光碟機：DLDVDSuperMulti&#13;<br> 尺寸：405×295×43mm&#13;<br> 重量：4.3kg&#13;<br> &#13;<br> FUJITSU（31018133）</p></body></html>