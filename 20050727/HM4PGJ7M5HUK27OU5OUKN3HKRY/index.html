<html><header><meta charset="utf-8"><title>各界回應</title></header><body><h1>各界回應</h1><p>醫管局應先做好節流</p><p>中產之聲主席　李子榮&#13;<br> 「我反對醫療供款，供人工1%都太多。中產納咁多稅，經已盡晒公民義務，再要我哋供款等於雙重徵稅。好多中產家庭每年花幾萬蚊買醫療保險，要我哋額外供款，除非政府肯推出保險扣稅，同寬減稅務優惠。政府成日話唔夠錢，應先精簡醫管局架構，做好節流工作。」</p><p>月供2%由政府包底</p><p>社區組織協會病人權益幹事　彭鴻昌&#13;<br> 「醫療始終係個人責任，我哋同意市民承擔一部份開支，但係如果要供5-7%，轉變太大，冇人會接受。我哋主張沿用𠵱家以公帑補貼醫療開支嘅做法，擴闊稅基，增加稅收來源，再喺呢個基礎上推行強制性個人醫療保險計劃，每人供1-2%，再由政府包底，咁樣就有得諗。」</p><p>如供款太多甚難負擔</p><p>患紅斑狼瘡的長期病患　鍾惠玲&#13;<br> 「我每個月一至兩成嘅人工用在醫療上，有啲長期病患者甚至要用一半人工去睇醫生，可以話個個月都同醫生分身家。如果要我哋再畀醫療供款，我希望比例唔好太多，如果佔人工1-2%都可以接受，否則真係會好難負擔。」</p><p>「每月10蚊我就贊成」</p><p>單親媽媽　符瓊娟&#13;<br> 「一人一個月供五蚊十蚊我就贊成，積少成多吖嘛。再多啲就梗係唔得啦，一下子要人拎咁多錢出來，一定冇人想供。我月入得五千，每個月要供二百五十蚊強積金，又要供個女讀書，交埋電費房租，啲錢月月清，重邊有錢供款呀？」</p></body></html>