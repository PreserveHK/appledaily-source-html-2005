<html><header><meta charset="utf-8"><title>精明消費：醒目砧板斬切過水落鑊一剔過</title></header><body><h1>精明消費：醒目砧板斬切過水落鑊一剔過</h1><p>工欲善其事必先利其器，才能提高做事效率，達致事半功倍的效果。正如一把好菜刀，也須依靠合適的砧板才可發揮其最佳的功用。事實上，坊間有不少針對不同用途的功能砧板，好煮一族也應留意以下的砧板介紹，從中找到適合自己煮食模式的好幫手！&#13;<br>&#13;<br>記者：趙善怡　&#13;<br>攝影：陳偉強、何家亮、楊錦文、周旭文　&#13;<br>模特兒：Bianca</p><p>專業用家有Say</p><p>家政老師Elaine&#13;<br> 教了10年中學家政的Elaine是膠砧板的擁護者：「膠砧板慳位啲，而且比木砧板冇咁多坑紋，較容易清洗。款式、顏色亦非常多樣化，好似輕身可摺可捲的膠砧板就最適合小朋友使用！」</p><p>高級行政總廚關師傅&#13;<br> 於美心集團西菜及快餐部擔任了20多年高級行政總廚的關師傅，是木砧板的Fans。「木砧板硬淨耐用唔傷刀，好似木憲木砧板密度高，污水難滲入唔易產生臭味。而且一塊木砧板大致上可用上數年！」</p><p>多功能砧板一物幾用&#13;<br> 雙色雙面的永久性抗菌砧板非常Sharp醒搶眼！符合美國食品及藥物管理局（FDA）安全標準，而兩旁的伸縮設計方便砧板放置在洗碗盆上，更備有筲箕位，可順勢盛載剛切好的食物，由斬切、過水到落鑊都可以一剔過，勁方便！	尺寸：30×28×1.5cm　售價：$99（b）</p><p>多用途連環睇</p><p>專業砧板搞搞新煮意</p><p>除連筲箕的萬用砧板外，家中依然一板走天涯的你，可知道現時不少砧板都各有所司，專業得很。有專切麵包、芝士、香草……期望以最好的材料及運用相輔助的工具，去炮製美食並添加新「煮」意！</p><p>調味香草好幫手&#13;<br> 意大利DavidMasonDesign（DMD）出品的專切香草砧板，中間凹位方便擺放香草，以免香草四散溢出。外圍印有香草英文字樣，滿載入廚Feel。另備有兩手柄的弧形彎刀，更容易壓碎材料。&#13;<br> 尺寸：直徑24cm&#13;<br> 售價：$280（f）</p><p>麵包專用區&#13;<br> 木製的DMD專切麵包組合包括上層間條砧板及下層托盤，再加上附設特別刮痕的麵包刀，切麵包時倍感乾淨利落；下層木盤收集麵包屑，衞生易打理。&#13;<br> 尺寸：上面間層36×24×1.5cm&#13;<br> 下面托盤37.5×25.5×3cm&#13;<br> 售價：$250（f）</p><p>住家Pizza好拍檔&#13;<br> 壓紋將Snowline專切Pizza砧板分成六等份，看似將真實的Pizza分開，樣子有趣。另配備不銹鋼Pizza滑輪刀，方便自己落手落腳，你我一人一鋸，分甘同味，食落零舍醒神。&#13;<br> 尺寸：直徑32.7cm&#13;<br> 售價：$220（f）</p><p>芝士愛美麗&#13;<br> Zassenhaus牌的木製切芝士砧板，驟眼看起來像凍肉店用來切火腿的刨機。旁邊特有的鐵線狀設計，只需輕輕一按，切口齊整的一塊靚靚芝士即可完整送上，用法既簡單又實用！&#13;<br> 尺寸：21×21×1.5cm&#13;<br> 售價：$100（f）</p><p>摺得埋相簿砧板專壓配料&#13;<br> Mastrad的ClicClac砧板於平放時，只是一塊平平無奇的傳統砧板。乾坤卻在於砧板可以對摺，一則慳地方，更重要是對摺設計專門用來壓榨蒜茸、胡椒及果仁等佐料，壓碎的材料並可運用漏斗原理傾倒於熱鍋上，懶人最啱！並有抗菌、防臭等功能。&#13;<br> 摺合尺寸：29×19.5×1.3cm&#13;<br> 售價：$150（e）</p><p>可捲摺野餐啱使&#13;<br> 擁有70度耐熱度的可摺、可捲砧板，彈性度強，兩面皆可使用且能屈能伸。而其易攜式設計方便於周末到郊外野餐時使用，是切生果、盛載及傾倒食物的好幫手，十蚊塊抵玩到震！&#13;<br> 尺寸：30×21cm&#13;<br> 售價：$10（d）</p><p>膠砧板衞生易清洗</p><p>香港地方淺窄，所以唔少家庭都愛選用較為輕身而又慳位的膠砧板。除此，膠砧板的款式及顏色選擇亦較多，更重要是容易清洗，衞生易打理。</p><p>棋盤砧板&#13;<br> 阿媽話唔可以喺廚房度玩，邊個咁唔知碇放塊棋盤喺廚房？哎呀……唔好咁大鄉里啦！一粒粒的藍色圓點係防跣墊，有咗佢打底，塊砧板就算喺有水迹嘅枱面上都可穩如泰山，唔怕跣走！&#13;<br> 尺寸：35.5×27.5×0.7cm&#13;<br> 售價：$200（e）</p><p>TailorMade夠貼心&#13;<br> 美國製的紅白PE膠砧板非常高密度，可承受斬雞切肉時的蠻力，夠晒堅固穩重。而且顧客重可依照其所需度身訂做出啱尺寸的砧板。&#13;<br> 尺寸：45.5×30×2.5cm（紅）&#13;<br> 33×25×2.5cm（白）&#13;<br> 售價：$420（紅）$180（白）（a）</p><p>一門四傑分工仔細&#13;<br> 一套四件的日本Inomata砧板各有專長。白色切生果蔬菜；粉紅色的切肉；藍色的切魚；還有塊細小白色的就用嚟剁吓葱同蒜茸。包裝紙上重圖文並茂！&#13;<br> 尺寸：37×24cm（白、粉紅、藍）&#13;<br> 16×14.5cm（小白）&#13;<br> 原價：$45/套特價：$39/套（c）</p><p>打破白色悶局&#13;<br> 砧板多數是白色，可能貪其夠乾淨兼易察覺到污迹。不過對得多都悶！Legitim就為摩登家庭呈上有紅黑兩色的聚乙烯塑膠砧板，其不損害刀鋒的特點能讓你用得輕鬆又自在！&#13;<br> 尺寸：34×24×0.7cm&#13;<br> 售價：$19（h）</p><p>加強功效防發霉&#13;<br> 砧板經常沾到水，唔好好保養就好易發霉。呢兩塊粉色系列的方形砧板，加強抗菌功效，其銀系無機抗菌劑有效防止黑色霉菌滋生。&#13;<br> 尺寸：20.5×20.5×1cm&#13;<br> 售價：48（g）</p><p>抗菌力保證&#13;<br> 日本Tonbo砧板底面兩層同樣擁有優越的抗菌效果，淺藍色面專門切肉，白色底特別為切蔬菜而設，可避免交叉感染。它通過抗菌力的測試，可減低大腸桿菌及黃色葡萄球菌的滋生。&#13;<br> 尺寸：35×20.5×1.5cm&#13;<br> 售價：85（f）</p><p>木砧板夠食力大廚必撐</p><p>所謂薑是老的辣，傳統木砧板依然有巿，皆因其較重身唔易移位，斬雞劏鴨夠食力兼冇咁危險，且可用上十年八載！</p><p>硬淨木憲木廚房老臣子&#13;<br> 木憲木製的砧板較為堅固耐用，無論劏雞定係殺鴨都咁掂，重唔會產生木屑，乾淨衞生！其紋理清晰，帶少許木香味。保養得宜，最長可用8至10年！&#13;<br> 尺寸：直徑32cm&#13;<br> 售價：$140（a）</p><p>腍身松木不傷手&#13;<br> 松木砧板凹凸明顯，質地較腍落刀會舒服啲，手腕也不需那麼用力。也正因如此，砧板相對地較為啜刀及容易蝕，所以會較適合唔係要經常斬骨的人士使用。&#13;<br> 尺寸：直徑30.5cm&#13;<br> 售價：$40（a）</p><p>格仔上身&#13;<br> SPAR切肉砧板，採用實心樺木製造。格仔圖案，硬淨得來又型仔。木質不傷害刀具，非常細心。倘若可不時為它加加油（即在表面塗油）保養，砧板可更為耐用。&#13;<br> 尺寸：48×35×4cm&#13;<br> 售價：$129（h）</p><p>托得有道理&#13;<br> Rationell砧板連托盤組合，適合放上枱或櫃桶內使用。採用已上油的實心櫸木配上焗漆鋼板，Modern兼有Style。砧板下設有托盤，方便收集殘渣，乾淨易打理。&#13;<br> 尺寸：55×26×2cm&#13;<br> 售價：$89（h）</p><p>專業推介3年保養&#13;<br> 這塊T&amp;PDesign的砧板最廣為世界著名的電視烹飪節目使用。底部特設凹入手位，方便拎起及移動。選用優質櫸木製造，重提供3年保養㖭！&#13;<br> 尺寸：30.5×28×4cm&#13;<br> 售價：$389（c）</p><p>懸掛式好慳位&#13;<br> 由MikaelWarnhammar設計的Grundtal懸掛式樺木砧板，兩旁接上不銹鋼掛位，好讓砧板垂掛在廚櫃的層架上，為枱面騰出更多空間，順便可吹乾砧板免弄濕而發霉。&#13;<br> 尺寸：39×31×3cm&#13;<br> 售價：$65（h）</p><p>保養守則</p><p>1.不論木或膠砧板，每次使用前都可先為它過過水，讓其表面加上一層水膜，啲食物汁液就唔會咁易滲入。用完後，就應該用清水或洗潔精水洗，吊起風乾存放。再想乾淨啲，可以每個月用廚房專用的漂潔液開水為砧板做個Spa。&#13;<br> 2.木砧板第一次開封時，可以先為它塗一層薄油以作保護，其後間中上吓油護理便可。若想翻新，則可用砂紙磨光或拎去舊式賣砧板的地方刨起有污迹的表面，再上吓油，咁就靚晒啦！</p><p>售賣點：</p><p>（a）	萬記砧板（23322784）&#13;<br> 油麻地上海街341-343號地下&#13;<br> （b）	JUSCO（28846888）&#13;<br> 鰂魚涌康山道2號康怡廣場南3樓&#13;<br> （c）	永安百貨（27106288）&#13;<br> 佐敦彌敦道345號永安九龍中心5樓&#13;<br> （d）	吉之島十元廣場（34282138）&#13;<br> 香港銅鑼灣京士頓街9號家居廣場1樓&#13;<br> （e）	TowngasAvenue（23672710）&#13;<br> 銅鑼灣百德新街59-65號地下&#13;<br> （f）	city'super（25062888）&#13;<br> 銅鑼灣時代廣場B1地庫&#13;<br> （g）	Francfranc（34273366）&#13;<br> 銅鑼灣百德新街2-20號恒隆中心2樓&#13;<br> （h）	IKEA（28811133）&#13;<br> 銅鑼灣告士打道310號柏寧酒店地庫</p></body></html>