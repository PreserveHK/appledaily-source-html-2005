<html><header><meta charset="utf-8"><title>搵人講國歌 - 左丁山</title></header><body><h1>搵人講國歌 - 左丁山</h1><p>有人可以話事，要我哋聽六點新聞之前，先聽《中華人民共和國國歌》，加插短片㖭。現在啲話事人重話未夠喎，要請啲名人講國歌故事，講國歌之重要性。真巴閉，直情係做戲咁做。啲電影明星以前要打入台灣市場，統統要入「自由工會」，阿姐汪明荃做過紅領巾，唔肯入，因此阿姐最當紅之時，都冇人請佢拍電影，因為佢做主角，套片就唔入得台灣也。以今時今日嘅流行愛國觀點嚟睇，阿姐最夠資格講「國歌的重要性」。對唔住，佢已經唔係最紅嗰位，惟有搵一啲唱咗好多年「三民主義，吾黨所宗」嘅人士去講「起來、起來……」&#13;<br>要香港人、香港學生徹底明白《義勇軍進行曲》變成《中華人民共和國國歌》之歷史，一定要講作曲聶耳、作詞田漢兩人嘅背景同遭遇；呢樣陶傑就係專家嘞，請公民教育委員會邀請陶傑返母校培僑中學大禮堂向全校愛國學生演講，一定哄動。</p><p>睇《大公報》副刊「大公園」，經常學到嘢，增加對古典文學之認識，又會知多啲一九四九年以後內地文壇掌故。五月十九日，一位商先生寫昔日文壇霸主周揚自一九三○年開始，在上海露頭角，成為左派文人之紅人，四九年後更紅到發紫，逢係唔巴結佢之人都被打成右派毒草，求生不得求死不能。點知文革（一九六六年開始）一嚟，周揚亦不能倖免，俾四人幫、紅衞兵批鬥到生不如死，卒之含恨而終，捱過文革浩劫嘅一批文壇餘生客，皆十分高興。講周揚，就令人諗起田漢就係在文革初起之時，被紅衞兵批鬥而死嘅。佢點樣死法，左丁山唔多記得清楚，好想請「心繫家國」節目之製作人搵專家講番呢段歷史，現成題目就係「國歌填詞人之死」，青年學生聽完之後，或會感動到立即識背歌詞。</p></body></html>