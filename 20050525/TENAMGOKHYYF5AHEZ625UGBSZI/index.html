<html><header><meta charset="utf-8"><title>旺 - 谷德昭</title></header><body><h1>旺 - 谷德昭</h1><p>有事無事閒時都會到旺角走一轉，旺角是整個九龍的潮流縮影，興甚麼貨品，潮甚麼牌子，流行甚麼裝扮，到旺角百老匯戲院附近的大小商場逛一逛便一清二楚，還有大型billboard，誰個人氣高企，一目了然。&#13;<br>花園街街市一帶是平民日間夜總會，友人帶我去吃蝦子麵專門店，店內乜麵都有，赫然發現一款叫鮮奶麵，奈何已吃飽蝦子麵，下次再試。出口成衣店內不時會發現一些寶藏，但要跟師奶們你爭我奪，很多貨品只得一件，偶然找到件好嘢，開心上半天。</p><p>街市內的水果種類豐富，先來一個冰凍新鮮椰青邊行邊解渴。十元三個的夏威夷木瓜，相信在跑馬地三十元也買不到。十元兩個的還有一款叫恐龍蛋布冧，足足有拳頭般大小，肉厚核細，吃兩個足夠飽肚，可以當午餐吃。第一次看見一種叫蛇皮果的傢伙，賣相醜怪，果皮真如蛇皮一樣，搣開果皮後見白色果肉，入口甜如蜜餞，隱隱有點榴槤香味，相信是遠房親戚。&#13;<br> 砵蘭街一帶已面目全非，以往經常在茶餐廳飲杯絲襪奶茶，看來來往往的風月奇譚，如今只剩下燈火輝煌的朗豪坊，個性不強，勝在大，有排行。&#13;<br> 不知是哪位高人在若干年前已測到旺角會旺，故命名之為旺角，若然叫做旺角但係唔旺，你話幾冇癮？旺角，確係旺。</p></body></html>