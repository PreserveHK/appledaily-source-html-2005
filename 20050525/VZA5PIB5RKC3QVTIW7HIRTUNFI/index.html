<html><header><meta charset="utf-8"><title>屋主自家設計波鞋布做梳化軟熟好襟磨</title></header><body><h1>屋主自家設計波鞋布做梳化軟熟好襟磨</h1><p>屋外一片海景，重搞到屋企五顏六色？未免唔Match得來又太搶太Bright了吧！家具設計師Sean親「屋」示範教路，只係用家具、顏色同Texture配合，還有略帶中國民族色彩的Accessories，湊出一屋簡潔，隱約滲出點點ModernChinese風格，順便向大家解構佢所設計的家具概念。&#13;<br>&#13;<br>記者：梁彩燕　攝影：陳智良&#13;<br>鳴謝：MAXXA（31827800）</p><p>家居檔案</p><p>地區：杏花邨&#13;<br> 面積：970呎&#13;<br> 間隔：4房2廳&#13;<br> 裝修連家具費：$130,000</p><p>屋主五大設計&#13;<br>&#13;<br>融入大自然梳化</p><p>梳化概念來自大自然的山和水，無論線條或功能上都同大自然如出一轍，梳化由四塊組件組成，可拉出當貴妃椅坐，又可自由併合靈活使用，好似流水咁Flexible咁多變。&#13;<br> 而梳化邊設計有少少弧線，幫助帶出溫暖感；質料則是製造波鞋的尼龍布，用法新穎，意大利亦曾有廠商用來製作咕𠱸，此尼龍布料柔軟得來較耐磨，在燈光照射下更有反光效果。</p><p>積木概念木架</p><p>設計這系列木架時，Sean心裏只有一個訊息：「簡單，實用，普羅大眾可以接受的。」設計概念源自積木，主體和客體既能獨當一面，組合起來時又十分合拍。</p><p>圓地氈更Warm</p><p>客廳的擺設來來去去離不開梳化、茶几、電視機、音響，但往往都係一嚿嚿四四方方、形狀呆板，放張圓地氈，感覺就會更突出，而且圓形較易襯，曲線線條好易營造出溫暖或親切感。</p><p>線條簡單書枱</p><p>書枱是典型歐式設計，畀人整齊筆直的感覺，結合橡木的古典和不銹鋼的優雅，線條簡單，較着眼於細節及工藝上。</p><p>鏡門反照海景</p><p>書櫃裝有大型鏡門，可反照窗外海景。混合金屬與玻璃，高低起伏直彎交錯的木材紋理線條，看似規則卻又不規則的柚木紋，帶點古老感覺的殘黑木色。</p><p>屏風地櫃添古典味</p><p>Sean屋企無明顯玄關，以購自G.O.D.的織藤屏風作分隔，不會直望見梳化位，又可透出露台光線，因為係活動板，亦方便隨時換款。前面放上海古董貨色小地櫃及電話，不俗氣，又有少少Cultural感覺。Sean重話：「一入屋好似有件精緻的小家品，好似帶人入屋咁。」</p><p>黑布料＋白牆身</p><p>屋外一片SeaView，感覺好接近大自然，好舒服，屋內的設計唔應該做到太Fancy太Sharp。Sean就選擇Plain一點，純以黑白色設計，大方向是牆身、家具用白，布料則用黑。但齋黑白會顯得太Cool，故加紋理簡而清的淺木色無縫地板，以平衡視覺感觀。另因冇拆牆、冇乜大裝修或改間隔，反以家具、顏色同Texture帶出全屋Style，還靠燈飾和Accessories如意大利地燈、紅咕𠱸及投射鐘，以燈光營造出Moody感，撞埋落梳化就可以好Modern。&#13;<br> </p><p>屋內要有焦點位</p><p>大廳通常都為全屋焦點所在，黑色梳化順理成章成為客廳的Focus位，Sean就順手放置兩個紅咕𠱸同款式獨特的地燈，即刻Highlight整個客廳。</p><p>摩登中式布置</p><p>為了加強屋企的黑白感覺，小擺設實在不可少，呢度買吓嗰度買吓，竟然在不知不覺間多了很多富有中國色彩的家品，使得全屋呈現出一種帶點ModernChinese的味道。羅漢松盆景、面具掛飾以至睡房的中式刺繡床鋪，每每帶出很Cultural感覺。</p></body></html>