<html><header><meta charset="utf-8"><title>汽車專題：賽車手慳油王教路駕車省油有法</title></header><body><h1>汽車專題：賽車手慳油王教路駕車省油有法</h1><p>國際燃油價格高企，有消息謂每桶原油價，更有機會高見62美元，確實令唔少有車階級苦惱不已。現有車主想省油慳錢的話，日常駕駛習慣同態度，重有汽車的保養工夫就唔可以馬虎啦！我哋今日特別找來本港著名賽車手李英健（Marchy），唔講揸快車，反而教你駕車的省油大法；重有多屆香港汽車慳油比賽（公開組）冠軍杜強，教你汽車保養的正確方法。&#13;<br>&#13;<br>記者：陳偉林　攝影：陳偉強</p><p>慳油王講心得</p><p>從上一個世紀80年代初期開始，本地曾斷斷續續舉辦過多屆全港汽車慳油比賽，當中至備受矚目人物，絕對是14歲開始出身自汽車學徒的杜強，事關在多次慳油比賽的公開組別中，均能奪魁而回。而年屆53歲仍從事汽車維修的他，自言有自家一套汽車保養及慳油心得，「若然日常保養得法的話，開車又掂會怕耗油高呢！」杜強話。</p><p>Marchy公開駕車慳油八式&#13;<br>慢車上斜要識轉波</p><p>無論手波車抑或自動波車，駕駛者都要隨時留意路面情況，若遇上前面慢車或斜路，不妨拖低一個波或按下自動波的OD掣，以較大引擎扭力驅動，比踩大油門更來得恰當。</p><p>每月一次Check胎壓</p><p>輪胎氣壓是否恰當，亦是行車耗油量是多是少的關鍵，事關胎壓不足會增加行車阻力，令耗油量大增，因此要有經常檢查胎壓的習慣，起碼每月一次，胎壓數量可參考隨車的《車主手冊》。其次，不要因為貪靚，胡亂將輪胎尺碼加大及加闊，否則只會令耗油量急升，兼且令轉向操控變得呆滯。</p><p>清理行李廂減磅</p><p>車子負載高亦會直接影響行車耗油量，要經常清理行李廂，清走不必要的雜物，只留低緊急汽車維修工具、日常汽車清潔用品同用具。</p><p>操作冷氣要適度</p><p>炎夏要鑽入烤爐般的車廂，唔少人第一時間扭開冷氣掣，兼且將風速調至最高，但這做法不得要領之餘，亦只會令耗油量勁升。有效方法，首先打開車窗，並將冷氣生風口打開，將車內熱氣帶走，隨後才關上車窗同生風口，將冷氣調校適合溫度。這有助冷氣壓縮器減低負荷之餘，亦大大減低對馬力影響同燃油消耗。</p><p>踩油勿急燥</p><p>駕駛習慣各式各樣，但一般香港人有駕車急燥惡習，會猛力踩油門同Brake，構成行車耗油量大增原因之一。日常駕車要保持心境平和，踩油門力度要徐徐加大勿急進，同時要以恰當的波檔協調；若遇上慢車，可預先放輕油門，當靠近前車就要徐徐踏Brake，既安全又慳油，亦有助延長機件壽命。</p><p>停車唔熄匙最耗油</p><p>業內人士認為，當汽車引擎處於怠速運轉時候，每5分鐘的耗油量，約相等於駕車行駛一公里左右。故有需要停車等候的話，最佳方法係熄匙停車，既省油又能減低空氣污染，為香港環保出一點力。</p><p>觀察引擎有無炭灰大煙</p><p>引擎出毛病，會直接影響行車耗油量，要常留意汽車有否大煙及上斜乏力的情況，最簡單的方法是觀察車尾排氣喉嘴，有否異樣的炭灰積存，若然炭灰有黏力的話，相信引擎燃燒有不完全的問題發生，要及早將車送交代理檢查。</p><p>不要同時間開動眾多電器</p><p>汽車用電器的推動，經由引擎帶動發電機，將電能傳到各個部件，若同一時間開啟音響、冷氣、水撥及車燈等裝備的話，定必構成引擎高負荷，兼且令耗油量大升，選擇開啟電器用品要適可而止。</p><p>方程式車手都要慳油</p><p>曾贏取不少國際車賽的本港車手Marchy認為，除選擇較看重慳油特性的車款外，只要你戒除無為的駕車惡習，給座駕有恰當的保養，不僅可減省行車的耗油量，兼且可以延長汽車同各部件壽命，都可算係一舉多得。</p><p>相片見證杜強80年代參與比賽</p><p>心得1&#13;<br>檢查偈油深色要換</p><p>杜強認為一般車主對汽車保養只係一知半解，大部份人更以為定期交至汽車維修中心，或相熟的車房代勞便可。其實，日常車主可取出引擎的偈油尺，看看偈油濃度是否變得深色，皆因偈油過濃會影響引擎散熱之餘，亦會減慢引擎的運轉速率，令耗油量高升。</p><p>心得2&#13;<br>電池過大充電更耗油</p><p>切忌更換過大容量的汽車電池，事緣不少車主因裝設較多電器裝備於車內，故改換容量較大的電池，但杜強認為車主好多時忽略大容量電池需要更長充電時間，因而無形中加重引擎同發電機負荷，不知不覺間令耗油量倍升。</p><p>心得3&#13;<br>改高流量風隔無益</p><p>不少車主會自行換上高流量的原裝位風隔，又或者Racing用的冬菇風，以提升引擎輸出同性能，但杜強話咁做只會加深行車耗油量，未必對部車有明顯幫助，兼且高流量風隔透氣量較大，未必可以完全阻擋外物，影響引擎的正常運作。</p><p>Marchy心目中慳油車款推介</p><p>豐田Prius&#13;<br> 結合尖端汽車科技，以混合引擎驅動慳油之餘，部車賣相重予人時尚房跑車動感。</p><p>本田Jazz&#13;<br> Facelifted新版樣靚又富朝氣，原有一台i-DSI引擎經廠方調校後，表現更慳油。</p></body></html>