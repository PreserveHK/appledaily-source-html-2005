<html><header><meta charset="utf-8"><title>電腦新產品：夥拍SK-II搞噱頭<br>三星火紅Q30教你護膚</title></header><body><h1>電腦新產品：夥拍SK-II搞噱頭<br>三星火紅Q30教你護膚</h1><p>當年三星爆咗部「女性生理手機」QueenPhone出嚟，賣個滿堂紅，即時令人意識到IT產品專攻女性市場，一樣有得諗。估唔到𠵱家連Notebook都行呢條路，三星新推出嘅Q30，就破天荒同護膚名牌SK-II玩Crossover，火紅冶豔機身已夠搶眼，又輕到只有1.09kg，加埋附送嘅護膚秘技光碟，擺到明專攻一眾女性用家，甚有QueenBook味道！&#13;<br>&#13;<br>記者：許福合　攝影：陳智良、許福合&#13;<br>ImageGirl：Carman</p><p>今次推出嘅Q30，特別版會用上玫瑰紅色機面，顏色特別之餘，更屬限量推出，全港只有2,000部，更增收藏價值。此機可以話針對女性用家而設計，紅色機身既容易襯衫，加埋擁有一個超輕薄機身，因全機不設風扇，故此最薄部份只有18.3mm！而重量更非一般Notebook可比，只有1.09kg，最啱經常要拎住電腦周圍走嘅用家選擇，可以減輕唔少負擔。如此輕薄機身，自然難以容納光碟機，不過擴充介面都算齊全，除咗基本USB2.0外，另外還設有PCMCIA、IEEE1394介面，要外置光碟機及其他裝備都好方便，而DC用家更可透過MS/SD讀卡槽，將相片傳回電腦欣賞，方便實用。</p><p>PROFILE</p><p>處理器：超低電壓版P-M733（1.1GHz）&#13;<br> 記憶體：512MB&#13;<br> 硬碟：40GB&#13;<br> 屏幕：12.1”WXGA&#13;<br> 無線上網：802.11b/g&#13;<br> 作業系統：WindowsXP家用版&#13;<br> 體積：287.7×197.5×18.3-23.8mm&#13;<br> 重量：1.09kg</p><p>護膚測試軟件</p><p>Q30除咗以限量推出夠特別外，更同SK-II合作，每部特別版Q30皆會附送一套SK-II獨家開發嘅皮膚測試軟件，喺市面係冇得賣嘅，另外重有SK-II美容課程及測試贈券，加起來總值$1,500，用家使用電腦之餘都可以學習護膚心得。光碟中包含嘅皮膚測試軟件，就最啱女土們自行分析自己皮膚狀況，方法亦好簡單，軟件會詢問用家多條有關皮膚嘅問題，只要按情況回答，就可替用家分析皮膚狀況，當然亦會有改善辦法給予用家。另外，軟件內亦包括一個有關護膚教學課程，會介紹相關理論心得，筆者雖然對護膚可以話全無認識，但亦覺得學到唔少嘢，相信各位女士們看過後會比筆者更能有所「體會」。</p><p>靚女點睇？&#13;<br>Lelia（PR）</p><p>Q30機身夠型夠特別，有時向客介紹及作簡報，拎出一部有台型嘅Notebook，幾有氣勢，貪靚嘅女仔得閒又可玩吓個護膚程式。</p><p>工作娛樂兼備</p><p>講返Q30本身，硬件規格亦相當不俗，屏幕大小為12.1吋16:9，最高解像度為1,280×768，顯示質素相當唔錯，戶外使用亦算清楚，證明夠光猛。處理器用上以慳電出名嘅超低電壓版P-M733（1.1GHz），配合512MB記憶體及40GB硬碟，一般工作以至簡報亦相當合適，配合外形必定可大出風頭。至於娛樂方面，Q30亦可輕鬆應付，雖然未設有光碟機，不過即使用外置式Combo嚟欣賞DVD，透過高質素闊屏幕，亦有唔錯效果，再配合3D音響系統同內置嘅立體聲喇叭，視聽皆有不俗效果。以工作為主，娛樂為副嘅用家，Q30係一個唔錯嘅好選擇。</p><p>SAMSUNGHK&#13;<br> 查詢電話：28626008</p><p>闊屏電腦大行其道</p><p>闊屏電腦現在非常流行，新機都標榜用上類似16:9嘅闊屏幕設計，所以選擇都唔少，以下就精選多幾部供各位參考。</p><p>S3000附設底座</p><p>NECS3000特別之處係隨機附有底座，讓用家可以簡便進行充電，毋須逐次拔插火牛，另駁鍵盤滑鼠後，可當一般桌面機使用。&#13;<br> 處理器：Centrino1.5GHz&#13;<br> 記憶體：256MB&#13;<br> 硬碟：40GB&#13;<br> $15,990（c）</p><p>M30支援802.11g</p><p>東芝M30內置有DVDMulti，支援晒±R，燒碟兼容性最廣，除基本嘅802.11b外，更可以用埋g制式，享用更高速無線網絡。&#13;<br> 處理器：Centrino1.7GHz&#13;<br> 記憶體：512MB&#13;<br> 硬碟：80GB&#13;<br> $18,888（e）</p><p>M40打機最啱</p><p>SAMSUNGM40使用銀白機身，外形不俗，全機重量只有2.99kg，方便隨身攜帶。配備GFFXGo5200顯示卡，圖像表現不俗，打機或繪圖最啱。&#13;<br> 處理器：P-M735（1.7GHz）&#13;<br> 記憶體：256MB　硬碟：80GB&#13;<br> $18,880（a）</p><p>TravelMate4000輕鬆操作</p><p>acer呢部機提供貼心設計，內置特有「關懷鍵」（eKey），針對使用者經常使用功能，用家只要按一個鍵，就能直接進入簡單嘅操作介面。&#13;<br> 處理器：Centrino1.5GHz&#13;<br> 記憶體：256MB　硬碟：40GB&#13;<br> $10,990（d）</p><p>A60出色音效</p><p>東芝嘅A60主打影音功能，音效部份使用SRSTruSurroundXT，當睇戲時可加強立體感，尤其人物對話，就有如面對面一樣咁正。&#13;<br> 處理器：P43.06GHz&#13;<br> 記憶體：512MB&#13;<br> 硬碟：60GB&#13;<br> $13,988（e）</p><p>T17GP輕身之選</p><p>SONY嘅T17GP全機做得非常輕巧，最薄只有25mm，而重量即使計埋內置嘅DVD±RW燒碟機，亦只重1.38kg，流動性不俗，方便攜帶。&#13;<br> 處理器：ULVP-M733（1.1GHz）&#13;<br> 記憶體：512MB　硬碟：40GB&#13;<br> $16,980（b）</p><p>A29GP雙層燒錄</p><p>SONYA29GP內置DVD±RW燒碟機，兼且支援暫時較少有嘅DVD+R雙層燒錄，一次過可燒錄到8.5GB容量資料，或長達4小時嘅MPEG2影片。&#13;<br> 處理器：P-M725（1.6GHz）&#13;<br> 記憶體：512MB　硬碟：60GB&#13;<br> $15,980（b）</p><p>V2000JBL靚喇叭</p><p>HPV2000內置ComboDrive光碟機，燒CD之餘重可睇埋DVD碟，加埋名牌JBL出品嘅喇叭，工作之餘聽吓歌都有唔錯嘅享受。&#13;<br> 處理器：P-M725（1.6GHz）&#13;<br> 記憶體：256MB　硬碟：40GB&#13;<br> $11,580（f）</p><p>查詢</p><p>（a）SAMSUNGHK（28626008）&#13;<br> （b）SONYHK（23452966）&#13;<br> （c）NECHK（23690335）&#13;<br> （d）acerHK（25280233）&#13;<br> （e）其士商業系統（29533555）&#13;<br> （f）HPHK（800938833）</p></body></html>