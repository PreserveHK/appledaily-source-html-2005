<html><header><meta charset="utf-8"><title>潮界流行以物易物</title></header><body><h1>潮界流行以物易物</h1><p>一年一度聖誕新年假期，加上朗豪坊趕新開張，呢兩個星期，成個旺角前所未有咁熱鬧，舖頭老闆做生意做到氣咳。就連專做拍賣網生意嘅大隻唐都話今年網上生意比去年好三成，佢重預期聖誕新年過後都有一輪做。大隻唐滿頭大汗，邊用HelloKitty紙巾抹汗邊解釋：「聖誕前我專賣嘢去美加啲華人，上一代華人去到美加就留戀香港嘅雲吞麵，呢一代嘅華人就掛住波鞋、玩具同雜誌，我咪專賣香港𠵱家興緊嘅潮物，日本街牌，甚至啲潮流周刊過去囉！都幾好搵㗎！咁重未算，聖誕過後我會忙於Trade貨喇，所謂Trade貨，就係以物易物，例如用個HeadPorter銀包加多幾嚿水換對Nike走。</p><p>「你知喇，聖誕過後潮人收到嘅禮物，通常係啲iPod、UnderCover配飾呢類潮嘢，如果唔啱自己用，咪上網嚟搵我哋Trade嘢囉！咁Trade法呢兩年好流行，早排有間公司搞個宣傳計劃，只要幫襯佢哋一年就送部iPodmini，當時就好多Email搵我，話想用部iPodmini換啲Ape、Neighborhood、Number（Nine）同Undercover囉，Trade完後我將啲iPodmini賣番畀啲鬼仔，又可以套現！聖誕前就有條友話用兩張平安夜朗豪坊UA嘅《功夫》9:30飛同我Trade貨，叫我平$200，佢話呢每張飛炒到$120，有我着數喎！其實自從有咗拍賣網後，估唔到間接催谷番最原始嘅以物易物從商方式！」&#13;<br> &#13;<br> 主持人：大食Jack&#13;<br> 八卦熱報：tai.sick.jack@gmail.com</p></body></html>