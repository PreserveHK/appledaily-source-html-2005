<html><header><meta charset="utf-8"><title>星級名車：<br>唔駛等退休袁彩雲提早揸積架</title></header><body><h1>星級名車：<br>唔駛等退休袁彩雲提早揸積架</h1><p>通常喺外國住過、揸過車嘅人都會話最怕香港繁忙擠塞嘅馬路；平常嘅車迷想遊車河，亦會避開鬧市，上公路「揼」盡油去郊區親親大自然；一般後生仔女，尤其係藝人，梗係鍾意高調兼辣味十足嘅跑車啦！不過，最近買下JaguarX-TypeEstate旅行車嘅袁彩雲Fiona嘅想法卻絕對地「反常」，對揀車、揸車嘅態度都有獨到嘅見解！&#13;<br>&#13;<br>記者：馬慶武&#13;<br>攝影：陳陶鈞</p><p>香港比德國司機易捉路</p><p>同Fiona做訪問，覺得佢好難估，好難捉摸，唔係包拗頸嗰隻，但答案卻往往出人意表。循例問吓喺德國住過一排嘅Fiona覺得喺香港同外國揸車有咩大分別，預咗佢會對外國駕駛環境大讚一輪，點知Fiona劈頭第一句就話：&#13;<br> 「適應咗之後，發覺喺香港揸車易好多。外國多高速公路，揸得快自然危險啲啦！不過最緊要係大多數香港駕駛者都有固定嘅一套駕駛方法，反應又夠快，易捉路過外國人。」&#13;<br> 當筆者諗住佢讚緊香港駕駛者嘅時候，Fiona又再話：&#13;<br> 「揸車唔肯讓人，過線又唔鍾意打燈，尤其某啲職業司機，唔小心cut咗佢線，一定報仇『啄』實你幾條街，反應真係好快㗎！所以喺香港揸車預咗無人讓，反而容易掌握其他駕駛者下一步嘅行動。」</p><p>Fiona忠於自然美：咩都唔改！</p><p>以為40歲先買積架</p><p>Fiona好難估，但係佢都有嘢估唔到，就係咁快可以擁有佢嘅DreamCar。Fiona嘅DreamCar排行榜係舊款Mini、BMW5系、積架房車。&#13;<br> 「咁排法唔係話積架排第三名喎，而係積架一向走成熟路線，所以我預計會喺四十歲，甚至退休年齡先會買，咁會合襯啲。」&#13;<br> 不過Fiona呢個諗法好快就俾JaguarX-TypeEstate改變咗……&#13;<br> 「呢架旅行車好trendy，就好似啱啱出世嘅BB咁，好有活力，加上自己自細已經覺得積架呢個品牌好高貴、classic兼有內涵，所以就決定買呢架X-Type旅行車喇！」</p><p>竄入Fiona的2ndHome：無飾物　新車一樣</p><p>最愛Estate車廂夠大</p><p>除咗積架呢個品牌吸引外，X-TypeEstate都有好多令Fiona滿意嘅地方。&#13;<br> 「我一啲都唔自私㗎，我好鍾意載朋友同屋企人四圍去，而X-TypeEstate車廂空間就好闊落，咁我啲乘客咪坐得舒服好多囉！」&#13;<br> Fiona重話旅行車尾廂空間大，而佢又鍾意打Golf，又會帶幾對鞋出街應付不同場合，所以覺得好實用。性能方面，之前揸AudiA4嘅Fiona就話：&#13;<br> 「如果同A4比較，係少咗加減波囉，不過其實我揸咗架A4四年，淨係買車後頭一兩日用過三兩次，之後從來都無掂過個加減波，而且自己唔鍾意開快車，基本上對座駕嘅性能無咩要求。」&#13;<br> X-TypeEstate擁有嘅157匹最大馬力對佢嚟講已經夠用有餘。</p><p>駕駛席夠高貴</p><p>JaguarX-TypeEstate2.1</p><p>引擎：2099ccV6DOHC&#13;<br> 馬力：157ps/6800rpm&#13;<br> 扭力：20.5kgm/4100rpm&#13;<br> 傳動：5前速自動波，前輪驅動&#13;<br> 懸掛：（前）麥花臣支柱&#13;<br> 　　　（後）多連桿&#13;<br> 制動：（前）透氣碟&#13;<br> 　　　（後）碟式（ABS）&#13;<br> 輪胎：205/55R16&#13;<br> 尺碼：4716×1789×1483mm&#13;<br> 軸距：2710mm；&#13;<br> 車重：1555kg&#13;<br> 車輛提供：積架汽車（25200989）&#13;<br> 新車售價：$368,800&#13;<br> </p></body></html>