<html><header><meta charset="utf-8"><title>咳咳咳 - 林子揚</title></header><body><h1>咳咳咳 - 林子揚</h1><p>香港正準備增大禁煙區範圍，將來禁煙區包括辦公室、室內公眾場所、護老院、學校、食肆、酒吧和卡拉OK等。&#13;<br> 有人話：「係人都知，大部份的港式茶餐廳都是煙格，未打開門入去，只是在外面看，也見到裏面煙霧彌漫。唔想吸二手煙？邊個逼你入來？」&#13;<br> 有人話：「去茶樓飲茶，冇得食煙？冇煙食，咁我做乜要去飲茶？真係貪嗰度啲茶好飲啲啊？」&#13;<br> 有人話：「冇支煙在手，我唱K會走音㗎！」&#13;<br> 非煙民話：「……咳……」&#13;<br> 有人話：「最憎啲人傷風，唔戴口罩走入茶餐廳食嘢，你知啦，啲茶餐廳通常都好細好逼，空氣唔係好流通。」&#13;<br> 有人話：「最憎茶樓啲熟食點心車行來行去，你知唔知嗰啲油煙，吸得多會致癌㗎！」&#13;<br> 有人話：「最憎啲人唱歌到唱到走晒音，重要唱到鬼咁大聲，影響隔籬嘅人，冇啲公德心。」&#13;<br> 非煙民話：「……咳咳咳……」&#13;<br> 有人話：「我喺公司嘅後樓梯食煙，關你乜嘢事呢？我有冇搞到你吖？你話吖。」&#13;<br> 有人話：「明明有非吸煙區，你重想點？你想侵佔我在公共地方吸煙嘅自由啊？」&#13;<br> 有人話：「全部變晒禁煙區，啲食肆會全部死晒啊！香港經濟冇啦。」&#13;<br> 非煙民話：「……咳咳咳……咳咳咳……」&#13;<br> 此非煙民因被逼吸入太多二手煙，死了。（以上故事純屬虛構）</p></body></html>