<html><header><meta charset="utf-8"><title>寵物花園：<br>自來狗家庭一人錫一隻</title></header><body><h1>寵物花園：<br>自來狗家庭一人錫一隻</h1><p>靚靚愛來來和BoyBoy，BoyBoy愛來來，來來另有所愛。聽上去是一個老掉牙的連續劇情節，其實故事中得到靚靚和BoyBoy垂青的來來（也是今次的主角），有段不為人知的悲慘過去──「他」是一隻被遺棄的狗。故事再老掉牙，也老土不過那些因為小小的原因就遺棄寵物的人。&#13;<br>&#13;<br>記者：邵超&#13;<br>攝影：陳陶鈞</p><p>四格連續劇</p><p>欣欣的家基本上算是一個收容所，撇除老公私家寵物白松鼠狗BoyBoy，大阿哥西施BB接收自朋友甲，二阿哥銀狐來來和三格格史納莎靚靚都是街上拾回來的。據說現時還有另一隻拾回來的四阿哥唐狗，正寄養在朋友乙家，真可謂種族大融和。</p><p>可能是沙士孤兒</p><p>「來來」總令人聯想起曱甴屋，其實名字取自「自來狗」中的「來」字，很簡單又有紀念意義。想當日驚嚇過度的來來衝出馬路，差點撞車，欣欣弟弟追了45分鐘，才能截停牠。「我哋曾經貼街招，結果一星期都無回音，於是決定收容佢。佢似有人養，可能係因為沙士被人遺棄，因為佢有哮喘，成日咳，FeeFee聲。醫生Check過佢的肺葉有不知名嘅一嚿嘢，想再Check清楚啲，佢又唔肯瞓喺度俾醫生檢查，𠵱家要長期食藥，個個月見醫生，每逢轉天氣就特別易病。」&#13;<br> 體弱的來來試過後腳關節有問題，又抽筋而做針灸；前一陣子菠蘿蓋骨移位，又要長期食藥補充骨膠原。不過做「藥煲」都有幸福的一面，就係可以天天吃豐富「營養餐」，只要家裏有人吃東西就自動「哄」過來，魚肉腸、童星點心麵照吃如儀。「𠵱家佢有成8.3kg，醫生提議要佢減肥。」</p><p>銀狐檔案</p><p>銀狐有個很優雅的學名，叫日本絲毛犬（JapaneseSpitz），原產地日本。白色的雙層披毛，上毛為直毛，頸項、胸口和尾巴的毛則特別豐厚、鬆軟，令牠散發優雅的氣質。性格方面，活潑可愛，溫馴愛撒嬌，有少少固執。</p><p>兄妹利益一致</p><p>大家庭始終多爭寵事件，大阿哥BB（8歲）向來身份尊貴，家中只有牠一個「小孩」，夜晚入房睡覺，不用做「廳長」。想不到步入中年，才遇到「勁敵」：03年來來初來甫到，就閉門數天以示抗議，明顯呷醋。後來熱情如火的靚靚入屋，可能融化了BB的心，偶爾一齊在梳化打瞌睡，而本來河水不犯井水的BB和來來，終於有了較親密的兄弟感覺──爭玩具。三兄妹最齊心的時候，當然是開餐的時刻，「每晚生果時間，當佢哋聽到開櫃桶聲，見到生果刀，三隻狗就會走埋嚟，我通常要佢哋做完一輪動作，先至獎勵佢哋。」甚麼是家教？家教通常跟利益（食物或玩具）扯上關係，世界就係咁現實。</p><p>為餐晏仔做表演</p><p>家庭成員</p><p>BB&#13;<br> 品種：西施狗&#13;<br> 性別：雄&#13;<br> 年齡：8歲&#13;<br> 性格：文靜、唔鍾意同狗玩、鍾意瞓覺&#13;<br> 專長：RollOver、HandHand、GiveMeFive、Jump、轉圈</p><p>來來</p><p>品種：銀狐&#13;<br> 性別：雄&#13;<br> 年齡：約4歲多&#13;<br> 性格：自閉、神經質、貪吃&#13;<br> 專長：RollOver、HandHand、GiveMeFive</p><p>靚靚&#13;<br> 品種：史納莎&#13;<br> 性別：雌&#13;<br> 年齡：約4歲幾&#13;<br> 性格：熱情、鍾意玩、走佬傾向&#13;<br> 專長：摷垃圾、鹹濕</p><p>BoyBoy&#13;<br> 品種：松鼠狗（老公買）&#13;<br> 性別：雄&#13;<br> 年齡：1歲半&#13;<br> 性格：活潑、彈嚟彈去、乖&#13;<br> 專長：RollOver、HandHand、GiveMeFive、Jump</p><p>提早「更年期」？</p><p>「可能係食藥嘅關係，阿來神經質咗。」被遺棄的來來，自「古」以來已有齊失眠、心跳、多疑、暴躁等更年期（4歲仔咋！）的症狀：&#13;<br> 1.六親不認：鍾意同人玩但不同狗玩，尤其是喜歡「救命恩人」弟弟。&#13;<br> 2.失眠多疑：面對陌生人（初來時也一樣）經常躲在枱底；少少聲會「責」醒，經常失眠。&#13;<br> 3.靈靈性性：屋企無人時，有電話響即扮狼叫，似叫人聽電話。&#13;<br> 4.性格自卑：叫牠的名字時，在人前垂下頭，花名「自卑來」。&#13;<br> 5.恩怨分明：爸爸沖涼用力過度，弄痛來來，從此避見爸爸。</p><p>和諧的家庭生活，對來來是最好的治療藥。名義上欣欣一家一人錫一隻狗，爸爸錫靚靚，媽媽錫BB，弟弟錫來來，欣欣更加特別錫來來，《金枝慾孽》並沒有在欣欣家發生。「因為病，佢知道可以扭計，而且愈來愈壞，恃寵生驕。」來來變肥仔是必然的事，也讓人明白「愛他變成害他」這個千古不移的道理。</p></body></html>