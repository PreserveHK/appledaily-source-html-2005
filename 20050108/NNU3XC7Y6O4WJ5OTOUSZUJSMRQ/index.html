<html><header><meta charset="utf-8"><title>○五年股市 - 左丁山</title></header><body><h1>○五年股市 - 左丁山</h1><p>每年一月，都會多睇股市資料，睇名家預測，希望從中搵番一啲好股，唔敢望賺得多，賺十幾二十個巴仙，已經好滿足，長期嚟講，投資股票而能得到八個巴仙之獲利回報，已經快活過神仙。&#13;<br>好多大行、名家都睇好○五年恒生指數，認為恒指會從現水平升上一萬六千點，瑞銀證券嘅陸東更講到明，恒指一定會見一萬五千八百點，即全年上升十二至十三巴仙左右。但一間「大大行」，摩根史丹利就唱淡噃，認為恒指會見一萬三千九百幾點，即係牛皮靠軟，全年冇錢賺啦。當然，曹仁超教落，當今買股唔買市，但係大市唔相就嘅話，散戶投資心理點會唔受影響？&#13;<br></p><p>各類分析，亦係唱淡噃。大編輯送左丁山一本小冊子《2005投資玄機》（去年末隨《經濟一週》附送），係沈振盈撰寫嘅。沈振盈在中文大學讀工管，但學曉用玄學測市，○四年似乎有啲準繩，二○○五年又點睇呢？據沈振盈講，從立春日（○五年二月四日一時四十三分）八字計，日元己土身弱，○五年經濟只得表面風光，外強中乾，並非人人受惠，相信樓市也談不上有任何驚喜之象，乙酉年（雞年）的經濟並不優於甲申年，相信二○○五年的股市表現是逐步回落，將較甲申年差。&#13;<br> 咦，沈振盈嘅「八字測市」與大摩嘅「科學測市」，結論不謀而合噃，究竟信唔信好呢？沈振盈預測○五年第一季股市向下走，四月方始見底回升，年底恒指就低於年初水平。如此說來，今年賺錢比較難喎，要認真小心去選擇股票至得。我哋心血少，濠賭股唔敢沾手，買乜好？問計於會計Ｌ，佢話唔好理咁多，眯埋眼買滙豐與中華煤氣喎！</p></body></html>