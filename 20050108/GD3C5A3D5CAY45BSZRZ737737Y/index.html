<html><header><meta charset="utf-8"><title>AV陳列室：<br>HYD-6020硬碟DVD錄影機錄足8日電視</title></header><body><h1>AV陳列室：<br>HYD-6020硬碟DVD錄影機錄足8日電視</h1><p>今時今日重仍然使用VHS錄影機肯定相當落伍，即使你已經用緊DVD錄影機，亦唔算追上潮流，因為最新內置有硬碟嘅錄影機最近開始跌價，自然吸引到唔少人換機。最近韓國品牌Hyundai推出HYD-6020DVD錄影機，內置120GB硬碟作錄影，最長可錄影210小時，足足成8日多，即使去成個星期旅行都唔怕錯過任何節目，價錢重唔使$4,000㖭！&#13;<br>&#13;<br>記者：許福合&#13;<br>攝影：許福合、蔡鴻雯&#13;<br>ImageGirl：Carman</p><p>當DVD錄影機一推出時，因為可動用到DVD大容量儲存，立即成為熱門產品，不過隨住玩家要求愈來愈高，連4.7GB容量都似乎不夠用，內置硬碟嘅DVD錄影機就可滿足到用家要求。今日介紹嘅HYD-6020就內置咗個120GB硬碟，對電視迷來講可以話非常方便，相信大多數人錄電視都會睇完就算，甚少會永久保存，硬碟錄播次數比DVD±R/RW都多，連買碟錢都可慳番！加埋容量高達120GB，錄影時間可長達210小時，去一個8天旅行都夠晒用，絕對唔會錯過任何節目！另外，用上硬碟還有另一個好處，就係可以將錄影同播放同時進行，即欣賞錄影節目嘅同時，亦可錄影，淨係呢點已夠吸引力！&#13;<br> </p><p>錄播功能齊全</p><p>HYD-6020同時更係現時少數硬碟式DVD錄影機，可同時支援DVD±R/RW光碟嘅錄播，最夠彈性，買碟就唔使多花精神選擇。不過買得此機嘅人，着眼點當然係可作長時間錄影，所以HYD-6020喺一般錄影模式外，特別設有獨特SEP錄影模式，使用一隻DVD，就可錄影長達7-8小時，非常長氣。除此之外，HYD-6020功能亦可媲美高檔機種，最好用係提供Time-Shifting功能，當要離開電視前，按下Time-Shifting，錄影機會進行錄影，當再一次回到電視前，就可以立即從離開一刻繼續欣賞節目，不用等節目錄完先開始重播，最為實用。</p><p>光碟兼容性高</p><p>除咗DVD外，HYD-6020還可播放SVCD、VCD、CD、JPEGCD同MP3CD等，可以話現時流行光碟制式都可使用；另外機身還設有IEEE1394介面，DV玩家只需將DV機接駁好HYD-6020，就可選擇將DV內影片直接燒錄成DVD作保存。過程不經電腦，省時省力得多。其他功能包括有自動追台、NICAM電視接收、ProgressiveScan逐行顯示等。另外值得一讚係遙控掣雖然功能非常多，但排位設計分類良好，筆者毋須拎住說明書，亦可輕易上手，操作簡單方便。&#13;<br> HYD-6020功能已經好齊全，可惜影片編輯功能簡單，未及高檔機種，但以不過$4,000價位，HYD-6020所擁有嘅功能可以話物超所值。</p><p>Profile</p><p>硬碟：120GB&#13;<br> 錄製光碟：DVD±R/RW&#13;<br> 播放光碟：DVD±R/RW、SVCD、VCD、CD、CDRW、JPEGCD、MP3CD&#13;<br> 輸入：S-Video、RCA、IEEE1394&#13;<br> 輸出：RCA、色差、光纖&#13;<br> 查詢電話：31021698（冠恒集團）&#13;<br> $3,980</p></body></html>