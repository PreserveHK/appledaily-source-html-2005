<html><header><meta charset="utf-8"><title>數碼影音：T9首度加入光學防震登山纜車震住嚟試！</title></header><body><h1>數碼影音：T9首度加入光學防震登山纜車震住嚟試！</h1><p>上山頂、搭纜車，有邊個唔想一邊欣賞風景一邊影相留念？但係，喺搭纜車途中影相確係險象環生，顧得住拿起相機時，纜車又會不斷搖晃，雙手更震動如柏金遜症一樣，影靚相難過登天！但嚟緊11月底，SONY就會推出一款以光學防手震為重點嘅Cyber-shotDSC-T9，身輕如燕嘅機體只重134g，加上600萬像素鏡頭以及高ISO感光度調校，莫講話搭緊纜車，就連最蝦人嘅夜間環境都有唔錯表現！&#13;<br>&#13;<br>記者：陳國輝&#13;<br>攝影：陳盛臣&#13;<br>ImageGirl：Christine</p><p>以纖薄小巧為賣點嘅Cyber-shotDSC-T系列，由03年至今已經推出過6款。當中以今年3月份公布嘅T7最薄，厚度只有14.8mm，形如一張卡片般細小。延續至第7款T9，體積仍維持「原有」風格，只係厚度因功能加強而略為多出5.8mm；另外，今次繼續採用名牌「Vario-Tessar」鏡頭，重點係像素方面突破咗以往嘅500萬，終於提升至600萬，成為T系之中最高解析度DC！雖然，佢未算達到High-end級，但作為一部卡片型DC嚟講，600萬像素應該夠晒玩。</p><p>DC人撐旅遊必玩！</p><p>T9只得3倍光學變焦，而且手動模式唔多，俾發燒級DC友用一定唔啱玩！相反，因為今次加入咗防手震功能，如果用嚟同朋友或一家大細旅行影相留念，應該會Buy好多！</p><p>光學防震相質較佳</p><p>DC嘅所謂「防震」主要分兩種：一係數碼防震，二為光學防震。數碼防震一般畀人感覺太「雞精」，電子後期加工太多，影出嚟嘅相感覺假假哋，至於T9則使用了光學防震，原理是以鏡片浮動產生穩定效果，相質比較接近原汁原味，但防震效果就冇咁明顯。T9機身右側特設一粒防震掣，DC友可任意設定為打開或關閉，如果喺機身唔穩定，或慢快門（如夜晚）嘅情況下，就必須設定為「開」；但記者測試發現，當環境太黑，T9可能會出現唔能夠用防震功能嘅圖示，即係話某啲情況下仍然要依賴閃燈輔助。T系列之中，T9亦首度內置「ClearRAWNR」功能，最大ISO值由以往嘅400提升至640，並減少可能產生嘅雜訊，特別適合拍攝夜間環境，配合防震功能一齊用，影像就會更加穩定清楚。</p><p>試相區</p><p>今次，特別選擇以乘坐纜車時進行試相，老實講，纜車落斜嗰陣，傾斜度幾達40度，加上拍攝者唔能夠Hold定部機，想影張正正常常嘅相都唔易！究竟T9嘅光學防震能否彌補呢方面不足，成功影張靚相呢？即刻睇吓！</p><p>邊行邊影　有啲矇</p><p>當纜車落斜嗰陣，Model由車廂中間行到車尾，雖然效果有少少矇，但整體尚算清晰。</p><p>坐定定拍　好清楚</p><p>Model坐定定嗰陣，雖然車身好震，但相片影出嚟線條相當實淨，完全冇鬆郁矇嘅感覺，的確幾強！</p><p>ISO640+防震夜拍至強</p><p>當晚上快門只有2秒時，記者將ISO推高至640，並同時用防震功能，效果比起唔用嗰陣，分別都幾大！</p><p>T系最強600萬像素鏡頭</p><p>T系之中以T9鏡頭最勁，達到600萬像素，但變焦方面仍維持3×光學，亦即等同於38-114mm焦距（35mm相機），用嚟拍攝人像適合過影風景。內置6種解像度，其中包括最高嘅6M（2,816×2,212），另備有專為Plasma或LCD而設嘅16：9HDTV（1,920×1,080），以及VGA電子郵件（640×480）解析度。跟機重附送一條幾合一Cable，讓玩家將DC入面嘅影像直接輸出至電視畫面欣賞，雖然，一條Cable玩晒幾樣嘢真係好方便，但係成日攞住佢周圍用，一下唔小心整唔見都幾頭痕！&#13;<br> 屏幕闊度與普通薄身DC一樣為2.5"，特點在於加入一項「ClearPhotoLCDplus」技術，令到個芒比一般DC更光，對比度更大，至於調校時只需要利用機身上一粒按鍵就可以完成，方便直接用嚟睇SlideShow。&#13;<br> </p><p>Profile</p><p>有效像素：600萬&#13;<br> 變焦：3倍光學/6倍數碼/13倍智能&#13;<br> 光圈：F3.5-4.3&#13;<br> 取景器：2.5"LCD&#13;<br> 內置記憶：58MB&#13;<br> 卡種：MemoryStickDuo/PRODuo&#13;<br> 體積：89.7×54.9×20.6mm&#13;<br> 重量：134g&#13;<br> 機身顏色：銀、黑&#13;<br> 主要功能：光學防手震技術、音樂幻燈片播放、ClearRAWNR減噪技術、MPEG-VX短片拍攝&#13;<br> SONY（23452966）&#13;<br> &#13;<br> $3,790&#13;<br> 推出日期：11月底</p></body></html>