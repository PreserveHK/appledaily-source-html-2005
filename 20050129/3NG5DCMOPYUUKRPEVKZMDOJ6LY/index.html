<html><header><meta charset="utf-8"><title>基金不斷收集<br>股路縱橫：吉化伺機發力</title></header><body><h1>基金不斷收集<br>股路縱橫：吉化伺機發力</h1><p>大市重係咁上，雖然只係小小進帳，但叫做連升4日，整固後再上，確認升破13700阻力，有機會上試14000大關。&#13;<br> 澳門概念股普遍已轉穩，噚日復牌嘅139控股（139）最勁，升完一「浸」又一「浸」，結果以5.8仙高位收市，大升2.2仙，升幅61.1%，確認有實際業務開展的「濠」股，仍受市場歡迎。&#13;<br> 139控股以5億元向香港中旅（308）收購澳門京澳酒店，其中2.5億元以年息3.5厘之2年期可換股票據支付，換股價10仙，若悉數行使，將須發行25億新股，佔擴大後股本約21.1%，變相引入香港中旅成主要股東；憑藉中旅在中港澳旅遊業的龍頭地位，對139控股轉型澳門旅遊業務非常有利。&#13;<br> 世紀建業（079）同邁特科技（1031）彈力亦好強，前者收29仙，升25.5%，後者收35仙，升12.9%。結好控股（064）收1.99元，升4仙，彈力較弱，相信要在2.0元水平反覆一輪先會有作為。&#13;<br> 遠東發展（035）收3.05元，升1個位，暫時受制50日線（3.055元）阻力，若收市衝破，而又有大成交配合，升勢即可確認，初步上升目標係3.55元，中線可見4.50元。&#13;<br> 滙多利（607）收1.15元，升3仙，早輪話佢同美國一著名電器品牌傾緊單大生意，噚日獲得證實，對方係美國通用電器（GE），滙多利將成為通用電器品牌產品的港澳代理商，估計毛利率16%至20%，日後有機會加強合作，開拓國內市場。&#13;<br> 國企股有勢，國指連升4日，吉林化工（368）雖唔係成份股，但佢嘅業績，靚過好多成份股，呢輪股價則在低位反覆整固，落後大市，在現水平有可博之道。基金收集此股，已有一段長時間，只要時機配合，就會發動攻勢。</p><p><spanclass>PE遠低於海外同業 &#13;<br> 吉化04年度（12月年結）嘅盈利好勁，保守估計可達30億元人民幣，每股盈利0.83元人民幣（折0.79港元），即使升上3.5元，預測PE都只係4.4倍。海外同類石化股預測PE平均係9倍，吉化重偏低好多。&#13;<br> 吉化10日線同20日線約在2.50元水平，升破將可開展升浪，再衝破50日線（2.61元）就進一步確認，可留意在突破時追進。&#13;<br> 郭兆誠</spanclass></p></body></html>