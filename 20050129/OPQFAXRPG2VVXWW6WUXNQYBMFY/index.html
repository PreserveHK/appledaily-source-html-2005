<html><header><meta charset="utf-8"><title>雞年防詐 - 左丁山</title></header><body><h1>雞年防詐 - 左丁山</h1><p>今年係甲申猴年，立春之日係癸水日，隻猴子定性係水猴，滑溜溜，周身濕，性好跳上跳落，彈吓彈吓，唔怪得股市波幅甚大。明年係乙酉雞年，隻雞會係乜嘢款呢？&#13;<br>八卦邱話立春之日係二月四日早上一時後，農曆就係十二月二十六，按節氣計算，過咗二月四日早上二時左右，就已經係乙酉年。立春嘅八字係乙酉年戊寅月己未日乙丑時，共四土三木一金，欠水缺火，無火生土，生氣不足。立春日屬己土，故此雞年隻雞係土雞，雞本身已經飛唔起，彈跳力不強，更屬土，睇嚟雞年股市頂多平穩發展，波幅冇猴年咁大，股民搵到八至十個巴仙嘅話，應該滿足。</p><p>春天己土，據命書話：「因臘月未除，餘寒未退，故丙為尊，得丙照暖，萬物自生。」睇番立春八字，欠丙火，幸好寅月內藏丙火，己土不致太凍，可惜八字內有乙無甲，乙乃柔木，不能疏土，雖多無益，且乙多者，主奸詐。咦，咁講法，隻雞可能係奸雞噃，大家小心乙酉年之內，奸詐欺騙之事迭出，師奶慎防祈福黨橫行無忌，股民慎防大鱷整蠱做怪，啲虛無概念股不宜沾手，做生意要講清楚合約，口講無憑也。&#13;<br> 純睇八字，甲申年立春癸丑日嘅八字幾好，隻猴子身強體壯，相形之下，乙酉年隻雞土頭土腦，恐怕有啲奸性。如此看來，○五年實質上唔會好得過○四年噃。&#13;<br> 上面講乙多者，主奸詐，需要解釋，免生誤會。春天己土，需要丙火（太陽之火）照暖，亦要陽木（甲木）疏之（沿用玉不琢，不成器之理）。乙乃陰柔之木（花草之類，非大樹之木），生於土上，其實不能疏土，但表面上就似係，容易呃倒人。八字嘅解釋，極多變化，個個case唔同，千祈唔好以偏概全。</p></body></html>