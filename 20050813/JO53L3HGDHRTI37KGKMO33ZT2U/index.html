<html><header><meta charset="utf-8"><title>電腦新產品：砌定電腦等開學二千幾搞掂</title></header><body><h1>電腦新產品：砌定電腦等開學二千幾搞掂</h1><p>眨下眼暑假已經過咗一半，學生哥都係時候收拾心情做吓暑假功課預備開學，呢個時候亦都係大家計劃吓新學年買咩新電腦嘅時候，學生用電腦都不外乎係上網、文書工作甚至打吓機咁，今日筆者就為各位介紹幾部又實用又經濟嘅電腦，最平者$2,380都出到部主機（唔連芒），趁住重有幾個星期先開學，快啲儲定錢換機，迎接新學年喇！&#13;<br>&#13;<br>記者：梁瑋瑜　&#13;<br>攝影：陳偉強、陳陶君、梁瑋瑜&#13;<br>ImageGirl：LiliHsu</p><p>砌機篇&#13;<br>iPod價錢砌部腦</p><p>好多人鍾意自己砌機，貪佢彈性夠高，可以砌番部啱自己心水嘅電腦，價錢方面又比較平，不過未必個個識得動手砌；對於學生嚟講，電腦嘅主要用途都係上網或者做功課，性能唔需要特別出色都已經夠用，高登學生機新指標價為$2,380，但已經相當齊料；全機重點係佢使用最新AMDSempron2500+，實際工作頻率為1,743MHz（166MHz外頻、10.5×陪頻），由於佢使用上最新的64Bit技術，基本的文書處理以至上網，絕對應付有餘；據好多玩家級的PCUser試後報告，行1.6V的Sempron2500+，長期使用情況下，亦絕冇過熱問題，系統夠穩定，就唔怕辛辛苦苦做埋嘅功課，因為死機而唔見咗啦！加上主機價錢，隨時重平過買部iPod，絕對係抵玩到飛起！&#13;<br> 出機的同時，如果想趁機會換埋個LCD，就要留意SAMSUNG710V，17"賣$1,920，係呢期場內最抵玩韓國LCD，加上SAMSUNG大廠質量都有番咁上下，包保冇話啲雜嘜LCD咁，冇層次時又咁睇壞眼！</p><p>Profile&#13;<br> 底板：GrandmarsK8M800-MLVF&#13;<br> 處理器：AMDSempron2500+&#13;<br> 記憶體：GeIL256MBDDR400&#13;<br> 硬碟：Seagate40GB&#13;<br> 光碟機：NECDV5800DDVD-ROM&#13;<br> 其他：機箱、PowerSupply、Keyboard、Mouse、Speaker</p><p>廠機篇</p><p>自己砌機雖然係自由度高，不過樣樣嘢分開保養，有咩壞件都幾麻煩吓，所以好多人都會選擇買廠機，加上𠵱家廠機都有好多經濟嘅型號，對於學生哥嚟講都係一個好選擇！</p><p>hpCompaqPresarioSR1408HL&#13;<br>平玩大廠機</p><p>喺桌面電腦方面hp一向都好受用家歡迎，質素有番咁上下水準，但係價錢方面其實都好大眾化，就算係預算唔多嘅學生都可以買到優質嘅電腦。最近hpCompaqPresario系列重大玩砌機，提供多種硬件畀用家選擇，價錢亦低至唔使三千蚊就有，重已經內置埋9合1讀卡器，連買讀卡器嗰百幾蚊都慳埋，非常照顧到用家需要！不過要留意嘅係為咗方便用家自選OS，部機係唔包OS㗎！</p><p>Profile&#13;<br> 處理器：IntelCeleronD2.80GHz&#13;<br> 記憶體：256MBDDRSDRAM&#13;<br> 硬碟：80GB&#13;<br> 顯示卡：IntelExtremeGraphicsw/64MBRAM&#13;<br> 光碟機：DVDCombo&#13;<br> 保養期：三年有限電腦硬件維修、一年有限電腦硬件上門維修</p><p>acerAspireSA60-012GC&#13;<br>連芒平價之選</p><p>acer電腦不嬲出名夠平，SA60呢個型號重係唔使五千蚊，就連埋一個15"LCD，如果有需要換新芒嘅人，值得考慮！&#13;<br> 呢部機重內置有一個80GB大容量硬碟，畀用家可以儲存大量相片同埋MP3。而且重包三年硬件維修同埋首年上門維修，萬一電腦出事都唔使咁頻撲，淨係售後服務都值回票價啦！</p><p>Profile&#13;<br> 處理器：IntelCeleronD2.80GHz&#13;<br> 記憶體：256MBDDRSDRAM&#13;<br> 硬碟：80GB&#13;<br> 顯示卡：IntelExtremeGraphicsw/64MBRAM&#13;<br> 光碟機：DVDCombo&#13;<br> 保養期：三年硬件維修服、包括首年上門</p><p>MacMini小巧慳位</p><p>初見街嘅時候極小巧嘅外形，令到整個電腦界為之震驚，熱話程度不下於iPod，加上唔使四千蚊就有一部，令到一向畀人富貴感覺嘅Mac機平民化咗好多，近期MacMini又推出咗升級版本，記憶體由256MB升級至512MB，但價錢則不變；要更加慳錢的話就咁用PC機嘅LCD、鍵盤同滑鼠接駁MacMini都冇問題，機仔細細有埋光碟機，唔阻地方得嚟重有型到震，要做至潮學生一定要買番部！</p><p>Profile&#13;<br> 處理器：1.25GHzPowerPCG4&#13;<br> 記憶體：512MBDDRSDRAM&#13;<br> 硬碟：40GB&#13;<br> 顯示卡：ATIRadeon9200w/32MBRAM&#13;<br> 光碟機：SuperDrive(DVD±RW/CD-RW)&#13;<br> 保養期：90日免費電話支援及一年有限硬件保養</p><p>（a）康藝科技集團（23079084）九龍深水埗欽州街94號A高登電腦中心一樓91舖　（b）hp（800938833）&#13;<br> （c）acer（25280233）&#13;<br> （d）Apple（800908988）</p></body></html>