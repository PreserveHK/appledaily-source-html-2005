<html><header><meta charset="utf-8"><title>短線遊2：地中海Feel沙灘2人世界勁有景</title></header><body><h1>短線遊2：地中海Feel沙灘2人世界勁有景</h1><p>熱戀中嘅男女，見到對方就夠晒飽，最啱去情侶沙灘––即係情調好、無咩人到，但交通方便，設備齊全……講緊嘅係大嶼山一眾靚靚沙灘。呢度有沙灘景B&amp;B、沙灘景餐廳酒吧、沙灘景舞池……人在香港，就享受到如在地中海度假嘅優游，最啱情侶浪漫一番！&#13;<br>&#13;<br>記者：李玉蘭&#13;<br>攝影：伍慶泉&#13;<br>Models：Macy、Ben、Toby、Ray、Moon、Joyce（Salvador）</p><p>大嶼山地方唔細，其中一個大受情侶歡迎嘅地方係貝澳嘅TreasureIsland！未到大門口，老遠已經被沙灘上傳嚟嘅輕快音樂吸引住，清風陣陣，大家已經開始腳印印，印入去傳出音樂聲嘅活動室！活動室嘅真身係地中海餐廳，佢位處沙灘正中央，設計開揚，只要你行出餐廳一步，已經係軟綿綿嘅沙灘；人在室內，已經可以舒舒服服咁Feel到大自然！</p><p>優游情調　任玩任Hea</p><p>如果你或者你嘅Honey怕熱，大可響掛滿布簾、放滿燭台嘅地中海情調活動室玩，不論係撻上梳化床攤唞或響酒吧跳跳舞，都可以自由Enjoy一下。若果鍾意同陽光玩遊戲，滑浪、獨木舟會係呢度嘅受歡迎活動。鍾意星夜浪漫嘅，請保留實力，因為響傍晚時分，沙灘上會點起一支支火把，起舞或星月下談心都NoProblem！如果想靜靜哋，有吊床、鞦韆嘅海景房，會係你嘅最佳選擇！</p><p>TreasureIsland（25463543）&#13;<br> 地址：大嶼山貝澳海灘&#13;<br> 收費：海景房$500-1,000（包歐陸早餐），營幕$500-700（包簡單早餐及刀叉爐具），獨木舟$150/小時，滑浪$60-100/小時&#13;<br> 營業時間：周六、日10:00am-10:00pm；周一至五須預約。&#13;<br> 網址：treasureislandhk.com&#13;<br> 交通：梅窩碼頭乘1、4、7P巴士；或乘的士，約三十元。&#13;<br> 備註：包場15人起，收費$15,000起。</p><p>南非菜館開Party</p><p>為搵好嘢食，出發前特地打電話畀大嶼山的士聯會朋友問行情，佢推介咗兩間菜館，其中一間係長沙嘅南非餐廳。長沙又長又靚，店主Dolla話呢度嘅夏天最正，日頭夠寧靜，好啱攤唞；晚黑就多外國人飲嘢，夠氣氛；假日就夠熱鬧，所以好多人鍾意響度搞結婚派對。各位打得火熱嘅情侶，不妨嚟呢度視察吓環境！</p><p>Bobotie$65</p><p>貌似豆腐嘅物體內裏係超幼滑免治牛肉，帶有杏仁、肉桂香，十分惹味，同清新嘅提子黃飯好夾。</p><p>SeedBread（上）$50&#13;<br>Sampbeanssalad（下）$55</p><p>沙律嘅玉米團滲出淡淡洋葱、大蒜以及青檸香，係專為素食人士設計嘅獨特口味。如果追求美味嘅話，呢條軟而鬆、香而甜，滿布芝麻嘅麵包會令你得嘗美味。</p><p>thestoep（29802699）&#13;<br> 地址：大嶼山長沙下村32號&#13;<br> 營業時間：周二至日11:00am-10:00pm（最後落單時間），如周一屬公眾假期，照常營業。&#13;<br> 交通：梅窩碼頭乘1、3、3M、4巴士；或乘的士，約五十元。&#13;<br> 備註：兒童派對每位$50起，學生派對每位$85起，結婚派對每位$200起。</p><p>老字號　大路海鮮至正</p><p>「福聚來」不但係一家四十幾年嘅老字號，重深得秋官、肥谷、鄭中基歡迎……但係對由市區入嚟嘅情侶嚟講，佢最大賣點係有梅窩海景，同食物夠風味！雖然餸菜款式唔算太多，但勝在食物製法獨特、火候夠，所以客人搭車搭船入嚟幫襯，都唔介意大路，點個炒蜆、青口，已經食到嘴舔舔！</p><p>豉椒青口$45</p><p>新西蘭肥美青口滿載洋葱、青椒、紅椒，一口咬落，又辣又多滋味。</p><p>椒鹽雞中翼$48</p><p>即叫即炸嘅雞翼不但香口，重極之入味，當中有唔少工夫呢！</p><p>福聚來海鮮酒家（29848227）&#13;<br> 地址：大嶼山梅窩涌口道3號地下&#13;<br> 營業時間：周一至日11:30am-3:30pm，5:30pm-11:00pm，隔周三休息一天。&#13;<br> 交通：中環乘渡輪往梅窩碼頭，落船後向右行約兩分鐘。</p></body></html>