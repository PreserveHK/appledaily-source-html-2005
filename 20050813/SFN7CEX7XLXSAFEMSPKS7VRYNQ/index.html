<html><header><meta charset="utf-8"><title>彩芒MP3機$1,000有找</title></header><body><h1>彩芒MP3機$1,000有找</h1><p>HYUNDAI出品嘅MP3機，音質一向唔錯，而且價錢重好吸引，最近出咗部HY-101，一千蚊唔使已經有個6萬5千色嘅彩色螢幕，簡直平盡MP3機界！&#13;<br>用家只需要用隨機嘅軟件，輕易就可以將AVI同MPEG檔案傳送到HY-101，用佢個彩芒睇影片或者MTV；HY-101支援MP3、WMA、WAV同ASF音樂檔案，除咗6個EQ之外，更有DBB重低音模式，大大提高音樂質素。HY-101內置512MB記憶體，其他功能包括JPEG相片播放、FM收音機等等，功能齊全而又擁有彩芒嘅HY-101，重量只係得32g，非常輕巧易攜，售價只係$998，幾抵玩吓！&#13;<br>&#13;<br>記者：梁瑋瑜</p><p>冠恒集團（31851030）</p></body></html>