<html><header><meta charset="utf-8"><title>一味窩輪：中鋁強勢4870吼位買</title></header><body><h1>一味窩輪：中鋁強勢4870吼位買</h1><p>是日港股方向唔清晰，恒指高低波幅80點，埋單進帳23點。跌股係升股嘅1.3倍，落場炒輪只宜輕注。搵C輪炒，最好等正股平啲先至埋手。&#13;<br> 中鋁C輪4870：鋁價近排高升，中鋁（2600）硬淨，現價5.10元，係3月以來高位。估計短期內先整固，遲吓繼續有運行，中鋁C輪要望多兩眼，不過要等平些少始郁手。&#13;<br> 中鋁C輪最熱門嘅係4870，明年6月夠鐘，輪價48仙，溢價5.1%，槓桿率10.6倍（有效6.4倍），引伸波幅26.2%。昨日正股升1格，隻輪跌1格，溢價收縮。冷門C輪4911，係穩陣之選，贏輸細好多，弊在交投太靜，得17萬份易手。4911明年6月到期，溢價1.8%，槓桿率5.1倍（有效4倍），引伸波幅34.4%。&#13;<br> 思捷C輪4718：歐元兌美元近期向下，思捷（330）股價亦向下，昨日又跌0.80元，見51.55元，若再見6月低位50元左右，買C輪望反彈，博1次，咪成日博。&#13;<br> 思捷C輪正路之選係4718，明年2月初到期，輪價22.3仙，溢價6.9%，槓桿率23.1倍（有效9.6倍），引伸波幅34.2%。正股本月28日除息1.44元，隻輪實際溢價高過表面數字2.8個百分點。&#13;<br> 章盛</p></body></html>