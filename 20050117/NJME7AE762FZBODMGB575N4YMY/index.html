<html><header><meta charset="utf-8"><title>日韓興啲乜：<br>漢城高達迷總基地同五呎高渣古影相</title></header><body><h1>日韓興啲乜：<br>漢城高達迷總基地同五呎高渣古影相</h1><p>無錯，韓風憑裴勇俊成功入侵到日本市場，但東洋風多年來不斷吹動這支太極旗，早已無孔不入滲透韓人各方面生活，玩具、動畫就是好例子，日本數一數二的玩具商Bandai，就藉高達進軍韓國，於漢城龍山開設全國唯一的高達專門店「THEGUNDAMBASE.SIDE1」，場內除展品和遊戲機外，還有香港都未見過的高達Cafe，高達迷在這個基地一定樂而忘返。&#13;<br>&#13;<br>記者：張銘恩　攝影：陳陶鈞&#13;<br>鳴謝：韓國觀光公社（www.tour2korea.com）</p><p>基地佔地3000呎</p><p>「THEGUNDAMBASE.SIDE1」位處龍山電子購物城ETLAND，ETLAND有點像香港的先達，售賣各式各樣的電子產品，另有戲院及食肆，而高達專門店就位於五樓，佔地超過3,000呎，於03年兒童節開幕，內有展覽部、遊戲機區、玩具售賣部及Cafe，店員十分友善親切，識韓語絕對可以同佢哋大談高達經。</p><p>展覽品目不暇給</p><p>專門店最令人注目的當然係無數高達展品，尤其對首次參觀的高達迷嚟講，每個旮旯所產生的磁場都會令人腎上腺素激增。四周展品既多亦精，重要係唔知點解地方細細，睇完半粒鐘回到起點，但仍然會重新發現之前自己Miss咗嘅新嘢靚嘢！透明櫃擺放最有觀賞價值的高達模型，引得唔少男士駐足觀看，牆上掛滿高達原型製作圖、草稿，又一必到影相位，不過講到最啱港人Feel，一定非一幅「FightinHongKong」圖畫莫屬，圖畫背景居然係維多利亞港。</p><p>同韓仔一齊打躉</p><p>睇完咁多展品心癮大起，佔有慾大增，手痕友可以去玩具售賣部睇睇有乜心水手信，除高達模型外，其他Bandai玩具一樣有得賣；掃完貨意猶未盡？重可以去試玩區免費試玩最新高達遊戲，試玩區勁受年輕人歡迎，好多韓仔齋睇人玩都已經好興奮。唔買唔玩可以任睇最新動畫，同其他韓仔一齊打躉，喪蒲幾粒鐘。</p><p>食物以角色命名</p><p>個人認為最有噱頭是「GUNDAMBAR&amp;CAFE」！場地分兩部份，一邊係Bar一邊係Cafe，環境布置以高達故事及角色為題，Bar枱背後的酒架上放滿模型，牆上掛了渣古結他，連餐牌上的食物都會以劇集內的角色命名！好好笑！同場亦有不少漫畫及Game書，坐低飲杯嘢可以傾吓高達經或刨吓書，環境都幾自在。</p><p>高達迷幾句</p><p>Cindy&#13;<br> 其實我只係陪男朋友一齊嚟，好彩有間Cafe俾我坐吓等佢。</p><p>車先生&#13;<br> 我好鍾意高達，基地咁多模型睇，勁正。</p><p>Angela&#13;<br> 我覺得專門店好有型，尤其門口個大渣古。</p><p>THEGUNDAMBASE.SIDE1</p><p>地址：漢城龍山區漢江路3街16-9「ETLAND」5樓&#13;<br> 電話：（82）2-701-7270&#13;<br> 營業時間：10:00am至8:00pm&#13;<br> 網址：www.gundambase.com&#13;<br> 交通：乘地鐵1號線到龍山站落車，跟指示步行15分鐘直達。&#13;<br> 註：以上價錢為貨幣兌換約數，$1兌134韓圜。</p></body></html>