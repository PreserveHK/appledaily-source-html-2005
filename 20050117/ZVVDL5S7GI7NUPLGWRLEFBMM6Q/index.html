<html><header><meta charset="utf-8"><title>倡種族融和反歧視<br>求驗客手記：亨利黑白腕帶勢潮爆</title></header><body><h1>倡種族融和反歧視<br>求驗客手記：亨利黑白腕帶勢潮爆</h1><p>潮流興戴腕帶，唔少英超球員都有呢個習慣，而阿仙奴球星亨利最近就戴黑白色腕帶，支持由體育用品公司發起嘅反種族歧視行動。亨利試過被人家種族歧視，由呢位受害人親身宣傳夠晒說服力。條黑白色腕帶正大量生產，將會喺今個月底公開發售，話唔定會成為潮流標記。&#13;<br> 英超球星好似李奧費迪南、林柏特、謝拉特同埋朗尼都有戴腕帶，上面都刻有唔同口號。相信球迷都記得，舊年西班牙國家隊教練阿拉干尼斯話過亨利係「黑鬼」，惹起好大風波。就反種族歧視一事，亨利話明白自己喺球場能夠做嘅嘢唔多，而戴嘅腕帶係黑白色（寓意係種族融和），反種族歧視味道夠晒重，應該有唔錯嘅號召力。<br> &#13;<br> <spanclass>兩巴西名宿嗌交羅馬里奧向比利道歉 &#13;<br> 羅馬里奧同比利加埋都快一百歲啦，重喺度嗌交。比利先前叫羅馬里奧喺高峯期就應該退休；啱啱想復出嘅後者一聽，當堂把幾火，重話對方講親都係廢話，最好用襪塞住自己把口。羅馬里奧嘅言論引起巴西人不滿，後來佢死死氣道歉，球王亦大人有大量原諒佢。<br> &#13;<br> <spanclass>古迪仙尼黑到痹未婚妻差啲被劫色 &#13;<br> 照計古迪仙尼唔係犯太歲吖，又會咁黑仔嘅？佢今季不但冇正選打，屋企人重被劏死牛㖭。話說日前，佢未婚妻同埋老竇同個仔（老竇係S恩沙基）喺意大利遊車河遇山賊，老竇嘅金勞同銀包被搶外，重被打傷；佢貌美如花嘅未婚妻更差啲被非禮，幸好佢大叫唔好，嚇走賊人。</spanclass></spanclass></p><p><spanclass>胡禮菲臘斯快槍手舞孃唱衰性史攞膽 &#13;<br> 曼城主將胡禮菲臘斯前日對水晶宮時，只係用十二分鐘就先開紀錄，原來佢進行性事嘅速度更快，得五至十分鐘。話說有個36E身材嘅脫衣舞孃，向英國報章大爆胡禮菲臘斯嘅「速度」，又彈對方球場上踢嘅係英超聯組別，但床上技術就係丁組水平喎。胡禮菲臘斯就暫未回應。<br> &#13;<br> <spanclass>艾蒙尼亞未夠班列文入冷宮真唔抵 &#13;<br> 列文早前炮轟雲格將佢打入冷宮，前晚阿仙奴輸波，雲格維護艾蒙尼亞所失一球唔關佢事。不過，我求大俠都戥列文唔抵，起碼列文應付高波唔會經常判斷錯誤。𠵱家阿仙奴、曼聯、利物浦個門將唔掂，車路士門神施亞就六場唔失波，怕且今年聯賽冠軍，就係睇邊隊有個好龍門。&#13;<br> 逢周一至周五見報</spanclass></spanclass></p></body></html>