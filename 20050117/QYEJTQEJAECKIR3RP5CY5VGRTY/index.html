<html><header><meta charset="utf-8"><title>搶先報道Nokia最新9系機<br>9300收身筆盒冧女仔</title></header><body><h1>搶先報道Nokia最新9系機<br>9300收身筆盒冧女仔</h1><p>Nokia一直對其9系機種的筆盒式設計不離不棄，可惜體積就似乎較適合外國人，就算喺香港地，多數都係男用家，女用家真係絕無僅有。之但係日前最新9系機種9300就有水貨殺到，全身體積大幅收身，而且亦繼續保持9系機種強勁功能，聽歌、睇片、文書工作有齊，就算女用家都啱晒手形，堪稱新一代最強女性筆盒！&#13;<br>&#13;<br>記者、攝影：劉耀祥</p><p>Profile</p><p>制式：GSM900/1800/1900三頻/EDGE&#13;<br> 外芒：6萬5色/128×128像素&#13;<br> 內芒：6萬5色/640×200像素&#13;<br> 功能：MP3/MPEG4播放、MMS、電郵、藍芽、紅外線、JAVA、40和弦&#13;<br> 記憶體：80MB、MMC卡槽&#13;<br> 備用時間：150-200小時&#13;<br> 通話時間：3-7小時&#13;<br> 體積：132×51×21mm&#13;<br> 重量：167g&#13;<br> 售價：$5,980&#13;<br> 查詢：27872282（全新世界）&#13;<br> &#13;<br> 一踏入05年，Nokia9系機種就齊齊「伺機而動」。香港方面啱啱先推出9500行貨，旺角「水貨部」就返咗其女裝版本9300，效率之高的確值得一讚。而且9300外形同9500成個餅印，雖然重有成個月先至情人節，不過諗定都係時候！</p><p>長度&#13;<br>勁減17mm</p><p>既然掛得上Nokia9字牌頭，9300同9500生埋同一個樣都理所當然。雖然外形相似，之不過拎上手又另有一番「感受」，首先機身顏色比9500嚟得CyberFeel，因為9300以銀色為主色，對比於9500全身黑黝黝，感覺當堂冇咁MAN，女用家當然更合眼緣！不過相信最受女用家歡迎嘅，就係體積收身一大截，機身長度只有132mm，比起9500嘅148mm，足足短咗17mm，就連闊度同厚度都相應減少！對於一向鍾情於Nokia9系機種，但係又礙於其體積而不敢入手嘅用家，今次絕對入得過！</p><p>640×200像素芒超柔和</p><p>9系機種向來以超強功能見稱，今次9300亦唔例外，電話外表只係佢嘅掩飾，好似筆盒咁打開先至係其精粹所在。打開之後，熟口熟面嘅小型鍵盤即時出現，雖然機身窄咗又短咗，不過冇影響到打字嘅感覺。另一搶眼之處，就係個640×200像素嘅顯示器，雖然只有6萬5色，不過顯示效果異常地出色，唔單止夠大夠清晰，更重要嘅係背光非常柔和，同平時手機完全唔同，睇落十分之順眼，就算睇耐咗對眼都唔覺疲倦。9300亦支援MMC卡，卡槽設於機內，不過只需打開機背蓋就可以換，都算幾方便！</p><p>行政娛樂兩相宜</p><p>雖然9300變得更細同女性化，不過同9500嘅目標都係一樣，都係瞄準行政人員市場，所以機內程式多以文書工作為主。除咗最基本嘅《Excel》、《PowerPoint》及《Word》程式之外，更設有《DataTransfer》，此程式特別為行程表及通訊錄而設，可將所有資料一次過傳送，相當方便。講完正經嘢，係時候要玩番吓，9300雖然冇內置相機，不過就有《RealPlayer》同《MusicPlayer》，睇片聽歌都冇問題。更值得一提就係個高爾夫遊戲，畫面靚之餘更用超橫度畫面玩，感覺非常爽！不過9300似乎偏向行政或娛樂功能，反而基本手機功能就忽略咗，例如「操作模式」內，只可選取個別模式，不可自行再作設定，令人稍稍失望。</p><p>PDA手機功能夠強</p><p>喺功能上要拍得住Nokia9300，相信一般手機都望塵莫及，起碼都要有番部PDA手機先拍得住。而PDA手機亦早已成行成市，總有一部啱你心水！</p><p>伸縮Palm機XploreM28</p><p>伸縮機身以及用上最新之PalmOS5.4，兼且換上30萬像素鏡頭及加入SD/MMC插槽，滿足晒你嘅要求。&#13;<br> 規格：GSM雙頻、40和弦、30萬像素鏡頭、26萬色芒、SD/MMC插槽&#13;<br> 售價：$3,888（a）</p><p>手筆並用SonyEricssonP910i</p><p>P910i與P900i一模一樣，不過揭蓋就內有乾坤，加入QWERTY鍵盤，用家唔使寫到手軟，顯示器亦升級至26萬色。&#13;<br> 規格︰GSM三頻、26萬色彩芒、30萬像素鏡頭、播放MP3、藍芽、JAVA、24和弦&#13;<br> 價錢︰$5,280（b）</p><p>功能強大MotorolaA780</p><p>具有Touch芒兼有百萬像素手機，採用Linux作業系統，功能上亦十分齊全，藍芽、MP3鈴聲、40和弦等。&#13;<br> 規格：GSM四頻、6萬5色內芒、130萬像素鏡頭、T-Flash記憶卡、藍芽、40和弦、MP3鈴聲&#13;<br> 售價：$5,450（b）</p><p>娛樂之王MotorolaE680</p><p>320×240像素6萬5色芒睇相影相都交足功課，支援MP3及MPEG4播放，睇戲聽歌都冇問題，絕對係娛樂之王！&#13;<br> 規格：GSM三頻、40和弦、30萬像素鏡頭、6萬5色芒、SD/MMC插槽&#13;<br> 售價：$4,280（c）</p></body></html>