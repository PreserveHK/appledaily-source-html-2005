<html><header><meta charset="utf-8"><title>ISO1,600超高感光度富士F10谷盡影依然幼滑</title></header><body><h1>ISO1,600超高感光度富士F10谷盡影依然幼滑</h1><p>PMA相機展完咗之後，新DC真係不停咁湧現，好多靚機陸續到港供傳媒試機，而富士亦一次過新返咗3部「行街」相機；擔正旗號行頭嘅首推F10，有齊一般用家買相機講求輕身、容易用嘅特點，600萬像素SuperCCDHR未算最強，加入2.5"超大芒先係主菜，更強係其ISO1,600嘅功能，就算陰暗環境都毋須曝光太耐，配合機內RealPhoto處理器，相片效果重鬼咁幼滑㖭！&#13;<br>&#13;<br>記者：許福合　攝影：周旭文　ImageGirl：小惠</p><p>富士今次推出嘅3部新機，見到實物後最欣賞其金屬味重，與一般相機仔膠質外殼手感完全不同，硬硬淨淨，唔似拎住部玩具相機咁。講機身設計，主打作F10更可話用上流線型設計，右邊加上曲線外形，美觀得嚟更合用家手形。機身厚度大約為半粒AA電芯，若然機身可再薄一點，就更加理想。反轉機背，就可見到現時大熱嘅2.5吋芒，雖然屏幕顏色唔算出色，略有雜訊，還好反應速度唔錯（60fps），應可緊貼用家拍攝嘅目標。用上大芒後，可能廠方都認為ViewFinder再無實際需要，被踢出規格之外，幸好對用家應影響不大。另外，F10更用盡大芒特性，除咗傳統重播相片外，按下「DISP」後，更有一個特別拍攝介面，影相區會按比例縮小，左邊則會增加對上3張相片小圖，可即時比較相片構圖、光暗等資料，對喜愛玩全景相嘅用家，就更加方便。</p><p>F10Profile</p><p>感光元件：600萬像素SuperCCDHR&#13;<br> 變焦：3倍光學+6.2倍數碼&#13;<br> 屏幕：2.5吋&#13;<br> 感光度：ISO80-1,600&#13;<br> 記憶卡：xD&#13;<br> 電源：專用鋰電池&#13;<br> 體積：92×58×27mm&#13;<br> 重量：155g</p><p>ISO1,600都咁幼滑</p><p>F10使用咗富士SuperCCDHR感光元件，解像度高達600萬像素，最大特色係可使用超高ISO1,600拍攝，配搭埋RealPhoto處理器，令到光度不足或夜景拍攝，都變得更好用，最重要係一般人甚少使用嘅ISO400，於F10內就變得實際可應用，因為與一般相機所提供嘅ISO400相比，畫面明顯更幼滑，玩家拍攝時寬容度更高，不用經常拎住支腳架影相。雖只有3倍光學變焦，不過配合數碼都有成20倍變焦效果。F10加入大熱嘅防手震功能，最予人印象深刻之處，係開機速度高，連鏡頭伸出準備時間，只需1.3秒，用起上嚟夠爽。根據CIPA標準，專用鋰電可達到500張拍攝紀錄，絕對係慳電級相機之選。</p><p>富士攝影器材&#13;<br> 查詢電話：24088663</p><p>同場加映：A系新機改用筆芯電</p><p>除咗F10重點推出外，今次還有2部A系列新機推出。同以往A系列一樣，仍以針對入門級用家而設，同時相片仍提供有可觀解像度，A350達到520萬像素級別，而A345亦達至410萬，同樣具備3倍光學變焦，數碼則以A350較強，有4.1倍，而A345為3.6倍。其他功能大致相近，設有1.7吋屏幕，有齊一般手動同自動拍攝模式，操作以簡單易用為主，電源更採用最易於替換嘅AA電芯2粒，加埋內置拍片功能，去旅行影相更係一流。</p><p>A350Profile</p><p>感光元件：520萬像素SuperCCDHR&#13;<br> 變焦：3倍光學+4.1倍數碼&#13;<br> 屏幕1.7吋&#13;<br> 記憶卡：xD&#13;<br> 電源：AA電芯&#13;<br> 體積：90×30×30mm&#13;<br> 重量：132g</p><p>A345Profile</p><p>感光元件：410萬像素SuperCCDHR&#13;<br> 變焦：3倍光學+3.6倍數碼&#13;<br> 屏幕：1.7吋&#13;<br> 記憶卡：xD&#13;<br> 電源：AA電芯&#13;<br> 體積：90×30×30mm&#13;<br> 重量：132g</p><p>DC配大芒漸成標準</p><p>最近突然湧現多部新機以大芒去吸引用家，大芒機開始成為標準規格，LCD2"以上選擇亦都有唔少。</p><p>A5半秒啟動</p><p>三洋A5起動迅速，只需0.5秒即可Ready拍攝。另外還支援多點對焦、高速連拍及多動場景模式。&#13;<br> 感光元件：500萬像素CCD&#13;<br> 變焦：2.8倍光學+4.3倍數碼&#13;<br> LCD：2吋</p><p>FX7防震功能</p><p>PanasonicFX7除咗擁有大芒之外，另外更具備防手震功能，可以話同大機都有得比，係細機中好選擇。&#13;<br> 感光元件：500萬像素CCD&#13;<br> 變焦：3倍光學+4倍數碼&#13;<br> LCD：2.5吋</p><p>LS755專業鏡頭</p><p>KodakLS755使用咗專業Schnider-KreuznachC-Variogon鏡頭，最特別係拍賣模式，專為網上拍賣物品而設。&#13;<br> 感光元件：500萬像素CCD&#13;<br> 變焦：3倍光學+5倍數碼&#13;<br> LCD：2.5吋</p><p>T7全球最薄</p><p>SONYT7貴為T系列最新作品，當然仍有2.5吋大芒配上個超薄機身，只有9.8mm薄，名副其實成為卡片相機。&#13;<br> 感光元件：510萬像素SuperHADCCD&#13;<br> 變焦：3倍光學+12倍數碼&#13;<br> LCD：2.5吋</p><p>H1大炮機身</p><p>SONTH1擁有一個大炮機身，變焦能力當然夠強，光學變焦達到12倍，最正係大機仍然可使用AA電芯2粒就夠，比較少見。&#13;<br> 感光元件：520萬像素SuperHADCCD&#13;<br> 變焦：12倍光學+24倍數碼&#13;<br> LCD：2.5吋</p><p>W7機細質高</p><p>SONYW7雖然機仔細細，但擁有巨芒之外，更達到720萬像素，喜愛細機及高質素用家又多個選擇。&#13;<br> 感光元件：720萬像素SuperHADCCD&#13;<br> 變焦：3倍光學+2倍數碼&#13;<br> LCD：2.5吋</p><p>W5低階版本</p><p>SONYW5可以話係W7低階版本，像素只有510萬像素，功能大至一樣，若果對相片像素要求唔高，就可更慳錢。&#13;<br> 感光元件：510萬像素SuperHADCCD&#13;<br> 變焦：3倍光學+24倍數碼&#13;<br> LCD：2.5吋</p><p>S90入門大芒</p><p>SONYS90雖然只能算係部入門級機種，解像度達到410萬，不過亦都有2.5吋芒，價錢又唔算貴，可以考慮。&#13;<br> 感光元件：520萬像素SuperHADCCD&#13;<br> 變焦：12倍光學+24倍數碼&#13;<br> LCD：2.5吋</p><p>查詢：</p><p>（a）	三洋（21936528）&#13;<br> （b）	SONYHK（23452966）&#13;<br> （c）	Panasonic（28330955）&#13;<br> （d）	柯達（800901514）</p></body></html>