<html><header><meta charset="utf-8"><title>健康靚 - 谷德昭</title></header><body><h1>健康靚 - 谷德昭</h1><p>某新club開張，見到肥媽瑪莉亞哥嗲奴在舞池內跳舞，如果唔係用足眼力望到實，在乍明乍暗的燈光中，好難肯定係咪肥媽，唔係因為瘦咗幾十磅唔認得，係因為舞池中的肥媽正在熱舞動感shalala，比身邊任何一位後生仔女跳得更勁，忽高忽低，旋左旋右，膊頭隨着節拍在彈彈吓，一秒彈九下。肥媽的面部表情單字一個「爽」，非常感覺到她卸下了幾十磅身外物之後，搖身一變成為趙飛燕的感覺，睇到都戥佢爽！&#13;<br>城中成功修身女士大有人在，但普遍個樣都比較愁，好似修身修到「乾爭爭」，一碌落樓梯就成個人會散晒咁，奇怪，以前「靚」跟「健康」是掛鈎的，最近這幾年好像有點分途廣播。</p><p>網球壇上的女將們，包括俄羅斯的大部份娃、美國坦克車大威細威姊妹、老將狄雲普及珊翠絲，全部大大粒，甚至可以講得係肉騰騰，邊個夠膽話佢哋唔健康，人家動輒每日打十個八個鐘頭網球，打得世界賽，就算唔係fit到加零一都起碼加零七，咁其實係咪應該咁上下先叫做健康呢？咁又唔好攞推鉛球或者舉重嗰啲嚟比，我又會話點解唔乾脆修身修到馬拉松人形骨排咁身形？只不過想講，不要花了錢反而誤了身體，人家每天打十個鐘頭網球還是一條廿八吋腰，你每晚打十個鐘頭麻雀反得到廿二吋祥嫂小纖腰，有點問題？&#13;<br> 瘦還瘦，修身還修身，小心身體！</p></body></html>