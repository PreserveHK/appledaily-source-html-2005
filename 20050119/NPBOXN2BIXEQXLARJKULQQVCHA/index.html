<html><header><meta charset="utf-8"><title>精明消費：<br>儲物式茶几幫你收埋瑣碎雜物</title></header><body><h1>精明消費：<br>儲物式茶几幫你收埋瑣碎雜物</h1><p>之前已經介紹過餐枱、梳化、電視櫃，今勻輪都輪到茶几。喺新年期間，茶几的角色毫不簡單，擺全盒、俾客人放茶杯、茶點，在重要時刻無張茶几坐鎮點得？以下準備了儲物式、玩Design、價錢經濟三類款式供選擇，要型、要實際定要平，悉隨尊便。&#13;<br>&#13;<br>記者：黃婉冰&#13;<br>攝影：陳智良、蔡鴻雯、陳陶鈞&#13;<br>Model：Crystal（CoolFactory）</p><p>儲物式茶几雜誌遙控有位擺</p><p>香港新樓面積愈來愈唔見使，個個都學識以「慳」字行先，買家具都盡量以慳位、多用途為主。所以近年興起的儲物式茶几都大有Market，貪佢有得擺吓遙控、雜誌，慳位實用！</p><p>開合枱面收得密實</p><p>尺寸：深33.3×闊96.8×高35cm&#13;<br> 驟眼睇，你會以為係一張普通茶几，其實几面另有乾坤。將枱面向兩邊拉開，一個闊大櫃桶即時出現，櫃桶雖然較淺，但勝在夠大，可以將雜物遮得密密實實，擺得幾亂都唔怕！&#13;<br> 原價：$1,998　特價：$999（b)</p><p>TWINS茶几</p><p>圓茶几尺寸：直徑67×高56cm&#13;<br> 長茶几尺寸：深49×闊39×高53cm&#13;<br> BRUNABO茶几，樺木茶几下附有另一張長形茶几，長形茶几底層有層格可用來放置雜物，頂部的托盤可拆出。無用時長形茶几可收藏在圓茶几下，夠晒慳位，多人起來可以一張變兩張，實夠用。售價：$550（d）</p><p>幻影玻璃盒</p><p>尺寸：深50×闊50×高40cm&#13;<br> 外形有如一個魔術師經常用的玻璃魔術盒，玻璃鏡面可在視覺上令空間感大增，遙控器或雜誌可放在茶几下面，方便就手，玩款又實用。&#13;<br> 售價：$960（c)</p><p>雜誌架茶几混合體</p><p>尺寸：深41×闊43×高41cm&#13;<br> 不銹鋼梯形小茶几，體積細細慳地方之餘，茶几下面更附有雜誌架。左右兩邊各一個，可將雜誌報紙分開擺放，有條有理，存取方便，連雜誌架都慳番。售價：$3,999（a）</p><p>迷你搖搖板</p><p>尺寸：深50×闊150×高34cm&#13;<br> BANKAS白楊木飾面茶几，外形有如一座迷你搖搖板，設計線條簡約時尚。茶几兩旁均設有一個開放式櫃桶，存取方便，一邊放雜誌，一邊放遙控器啱啱好。售價：$550(d)</p><p>櫃桶最多</p><p>尺寸：深82.1×闊82.1×高30.6cm&#13;<br> 由四個櫃桶組合成一個茶几，設計別具心思又符合實用條件。每邊兩個拉出式櫃桶，可同時用來擺放遙控器及其他濕碎物件，幫你遮得密密實實無失禮。原價：$2,599　特價：$1,299(b)</p><p>几底暗藏雜誌架</p><p>尺寸：深50×闊62×高36cm&#13;<br> 流線型白色茶几，配上四個橙色水晶球形活輪，賣相甚有風格。几底吊住個不銹鋼雜誌架，懸掛式設計比層架更慳位，提取更方便，設計一流。售價：$2,999（a）</p><p>飾櫃型設計</p><p>尺寸：深53.3×闊81.3×高40.6cm&#13;<br> 有靚擺設或收藏品想公諸同好？呢張胡桃木茶几，玻璃枱面下是分成三格的櫃桶，設計有如飾櫃一樣，可放入精品擺設作為點綴之用，一几兩用！&#13;<br> 售價：$999(f)</p><p>隱蔽式巨型櫃桶</p><p>尺寸：深46×闊81×高40cm&#13;<br> 用淺啡色櫟木製成的活動茶几，活輪設計搬移方便唔怕刮花地板。將茶几面的木板向外拉開，下面有一個巨型櫃桶可讓你擺放雜物，櫃桶空間容量夠晒大，擺大件雜物都無問題。售價：$1,299（f）</p><p>前衞設計潮屋必備</p><p>自問講求品味，Design大過天的話，以下幾款型格設計會比較啱Feel。事關所有在下面出現的，唔係名師作品就係玩款設計，張張別具風格，型人潮屋首選推介！</p><p>日式茶道几</p><p>尺寸：深45×闊100×高34cm&#13;<br> 名為HEAVEN的木製茶几，用上較特別的臘托木製成。木紋自然光滑，配合簡約設計，款式令人不期然聯想到日本的茶道，帶有傳統日本風格，几面可承受30kg重量。售價：$1,980（g）</p><p>茶几變書枱</p><p>尺寸：深55×闊180×高44cm&#13;<br> Funka樺木飾面茶几，表面是一張普通的茶几，但只要將枱面向上拉，枱面就可升高，坐喺梳化使用高度啱啱好，可當作小型書枱甚至飯枱使用，一張几三個用途，夠晒化算。售價：$550（d）</p><p>枱燈茶几一體化</p><p>尺寸：直徑48×高62cm&#13;<br> 要講設計一絕，首推呢張茶几連枱燈，將枱燈式茶几融為一體，設計別出心裁，夜麻麻唔怕撞親，重唔怕打爛燈，燈掣設在几底，拉一拉繩就可控制開關。&#13;<br> 售價：$2,300（c）</p><p>設計簡約慳位</p><p>尺寸：深30×闊30×高32cm&#13;<br> 想提升空間感，透明質料永遠是首選。好似呢張透明膠茶几，外形的骰，加上以全透明膠片製造，既慳位又帶有強烈的透視感，是部屋仔的不錯選擇。&#13;<br> 售價：$1,380（g）</p><p>外形似摺紙</p><p>尺寸：直徑40×高38cm&#13;<br> 唔好睇呢張茶几外形好似好單薄，查實全張以不銹鋼製造，穩如泰山，外形重好似細路仔玩嘅摺紙，果然係名師設計，淨係賣相已經值回票價！售價：$3,130（c）</p><p>懷舊經典膠圓枱</p><p>尺寸：直徑66.5×高46cm&#13;<br> 好簡單但又好鬼經典嘅懷舊膠枱，最正係枱腳好似細個時屋企張「紅A」膠櫈，淨係個款已經好七十年代Feel，襯埋一屋懷舊布置，型爆。&#13;<br> 售價：$999（a）</p><p>經濟實惠之選</p><p>現實少少，覺得價錢經濟實惠先係最緊要，上面兩類都唔係咁啱睇，重有以下幾款經濟實用型，價錢最平幾十蚊一張，最貴四百蚊有找，篤篤計數機，完全合乎經濟效益。</p><p>摺合式收藏容易</p><p>尺寸：深50×闊50×高50cm&#13;<br> HOL摺合式茶几，設計同摺合式櫈仔一樣，開摺容易簡單。全張以輕身合桃實木製成，用時才打開，方便又慳位。&#13;<br> 售價：$169（d）</p><p>懸掛枱面</p><p>尺寸：直徑40×高69cm&#13;<br> 睇厭四隻腳茶几，呢張茶几面以懸掛式設計，款式係咪較為吸引？U形設計的不銹鋼茶几腳更可攝入梳化底，想拉埋少少食碗麵都無問題！&#13;<br> 原價：$99　特價：$59（d）</p><p>扭紋腳別具特色</p><p>尺寸：直徑56.35×高55.13cm&#13;<br> 一室木製家具，可以考慮呢張以深色實木襯淺色織藤的小型茶几。流線茶几腳營造出獨特扭紋效果，款式較一般木製款式有特色，外形的骰夠晒慳位。&#13;<br> 原價：$607&#13;<br> 特價：$380（e）</p><p>織藤款富田園味</p><p>尺寸：直徑56.35×高55.13cm&#13;<br> 想營造光猛效果，淺色會較適合，實木枱面襯藤織枱腳，較有田園味道。除可配襯藤椅外，亦可襯其他淺木色家具，細細張亦可放露台。&#13;<br> 原價：$607&#13;<br> 特價：$380（e）</p><p>店舖資料：</p><p>(a）aluminium　25774066　皇后大道東58-64號地下f舖&#13;<br> (b）軒琴居　34278251　銅鑼灣京士頓街9號家居廣場1樓&#13;<br> (c）tintliving　31043104　銅鑼灣邊寧頓街5號&#13;<br> (d）宜家　31250888　九龍灣德福廣場二期3樓&#13;<br> (e）翡翠籐器　31567288北角英皇道145號民眾大廈閣樓&#13;<br> (f）實惠　26638833　旺角彌敦道160號荷李活廣場一樓全層&#13;<br> (g）Francfranc　31068958　九龍塘又一城G27號舖</p></body></html>