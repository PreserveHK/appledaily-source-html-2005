<html><header><meta charset="utf-8"><title>日韓興啲乜：<br>漢城另類咖啡室邊歎咖啡邊算命</title></header><body><h1>日韓興啲乜：<br>漢城另類咖啡室邊歎咖啡邊算命</h1><p>聽說南亞重災過後，有關風水術數的流年運程書銷量飆升，難道香港人突然篤信命理？不過無論這類開運風水書籍賣到幾咁成行成市，我估香港人點都唔及韓國人咁信命，起碼香港無韓國一類的「算命咖啡店」！這類集Cafe和算命檔於一身的地方，喺韓國非常普遍，飲咖啡同時有師傅幫你算命，都算有Gimmick咯！&#13;<br>&#13;<br>記者：張銘恩攝影：陳陶鈞&#13;<br>鳴謝：韓國觀光公社（www.tour2korea.com）</p><p>算命Cafe多為二樓店</p><p>算命咖啡店的運作模式是有一至數個算命師傅在店內駐守，大部份都毋須預約，客人心血來潮想算命，可即時向店員提出要求，師傅就會稍移玉步坐埋你張枱，大家只需提供出生日期及時間，師傅會幫你求神問卜，整個過程約需20分鐘，價錢一律由咖啡店設定。其實這類咖啡店約在七、八年前已經興起，當時憑着邊飲咖啡邊算命這新穎噱頭，引來大批當地傳媒採訪，甚受歡迎，至今這類算命Cafe在漢城的新沙洞、狎鷗亭及梨大愈開愈多，多數係二樓店，已成普及咖啡店文化。</p><p>CREAM女師傅長期駐場</p><p>位於新沙洞的CREAM，賣點係長期有兩位女師傅駐場，所以特別吸引女士來算命。這間Cafe位於二樓，旁邊卡位靠着大大幅落地玻璃，可邊歎杯Drink邊欣賞新沙洞街頭景色，都幾寫意。筆者專程帶了出生日期及時間來這裏算一算，感覺與在香港廟街算命有啲似，老實師傅所講都係實中帶虛，勝在環境唔似老廟咁烏燈黑火，舒服自在唔在講，玩前又可以坐低飲杯嘢，觀摩一下其他人點玩先，計番港紙一嚿水都唔使，平過好多廟街檔，貪過癮一試無訪。</p><p>CREAM</p><p>地址：漢城江南區新沙洞657-3號2樓&#13;<br> 電話：（82）2-544-5337&#13;<br> 營業時間：12:00nn至11:00pm&#13;<br> 算命收費：$75&#13;<br> 交通：乘地鐵３號線往狎鷗亭站落車，步行10分鐘即到。</p><p>SPACE情侶算命受拖友歡迎</p><p>另一間位於狎鷗亭的SPACE，洋溢墨西哥熱熾風情，裝修以紅色為主調，加埋人咁高的仙人掌做點綴配襯，非常醒神。雖然裝修咁潮，但咖啡店卻以中國傳統易經占卜法作招徠，並聘請了於漢城頗有名氣的占卜師許真友，不過他並非長期駐場，想找他最好先打電話預約。韓國算命Cafe多數提供單人算命，SPACE則提供情侶或夫婦一併算命服務，不少拖友會專誠嚟飲杯Drink，然後排排坐一齊算命，睇睇對方同自己夾唔夾，想知自己同另一半有無夫妻緣，去呢間。</p><p>SPACE</p><p>地址：漢城江南區狎鷗亭洞Rodeo街&#13;<br> 電話：（82）2-511-5786&#13;<br> 營業時間：12:00nn至12:00mn&#13;<br> 算命收費：單人算命$112，情侶算命$224。&#13;<br> 交通：乘地鐵３號線往狎鷗亭站落車，步行15分鐘即到。</p><p>NewElle最啱柴娃娃一齊玩</p><p>三間之中呢間地方最大最闊落，光猛得嚟唔刺眼，而且有不少可坐6至8人的長枱，好啱同班Friend一齊玩，即使唔算命，淨係飲杯嘢傾吓偈都非常舒服自在。此店的師傅算無遺漏兼有耐性，筆者眼見他們的批命紙填得密密麻麻，又好細心咁解答客人提出的每個問題，準唔準就見仁見智喇，但誠意同服務就一定有囉！</p><p>NewElle</p><p>地址：漢城江南區新沙洞661-13號律谷大廈2樓&#13;<br> 電話：（82）2-542-2078&#13;<br> 營業時間：2:00pm至11:00pm&#13;<br> 算命收費：$75&#13;<br> 交通：乘地鐵３號線往狎鷗亭站落車，步行10分鐘即到。&#13;<br> 註：以上價錢為貨幣兌換約數，$1兌134韓圜。</p></body></html>