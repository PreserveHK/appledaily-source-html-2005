<html><header><meta charset="utf-8"><title>電單車專題：<br>養起4位舊愛新歡電單車迷盡享齊人福</title></header><body><h1>電單車專題：<br>養起4位舊愛新歡電單車迷盡享齊人福</h1><p>蔡先生已經被電單車迷足14年。擁有4架電單車嘅蔡生，當中兩架係綿羊，另外街車、Chopper各一。當中有《未來戰士》年代嘅哈利FatBoy，亦有車架外露嘅新世代綿羊本田PS250，最新款最經典都有齊。更難得係四架車都keep住有燕梳同牌費，得閒就逐架帶佢出去「散步」舒展筋骨。唔似一般「儲」電單車嘅車迷得個擺字，蔡生可話係真真正正養起呢頭一家四口嘅電單車家族。&#13;<br>&#13;<br>記者：馬慶武　攝影：蔡鴻雯</p><p>逐架揸去遊車河</p><p>例牌一問：「點解咁鍾意電單車呀？」蔡生淡然一答：「我無鍾意電單車呀！」對話繼續：「唔好玩啦，唔通有人迫你養住四架電單車？」從事裝修工程嘅蔡生繼續唔認：「用嚟開工之嘛！」&#13;<br> 唔知點解蔡生係都唔肯認自己鍾意電單車，但從1990年考到車牌、92年睇完《未來戰士》第一集，蔡生就用19萬幾嘅車價買咗第一架哈利FatBoy，之後貪得意又使幾萬蚊買多架YamahaSR500，再之後買埋Honda嘅Forza、PS250，實際用嚟開工嘅只有載物量極多嘅Forza。&#13;<br> 「其餘三架就會喺平日開工唔使帶咁多嘢嘅時候開車出去跑兩轉，或者放假出去遊吓車河，郁吓佢哋咁。」蔡生終於露口風，唉！逐架揸出去遊車河？郁吓佢哋？咁重唔叫鍾意電單車？唔通嗰啲一個月都唔開一次，重要將架車改到鬼五馬六嘅先叫鍾意電單車咩？</p><p>原裝車靚過改裝車</p><p>原來蔡生唔覺得自己鍾意電單車，因為自己唔鍾意改車：「其實我覺得好多車原裝重靚，改車有錢就得，將所有補品換晒上去，但係我又唔覺有型咗，反而原汁原味重矜貴。」&#13;<br> 蔡先生四架電單車，平時都會放晒喺自己舖頭入面，一架93年款FatBoy就更加係心頭好，重勾起好多回憶㖭！&#13;<br> 「92年嗰陣上完套《未來戰士》，『阿諾』喺戲中揸過部FatBoy之後，呢架車即時訂爆單，我訂到93年先有車到手。」蔡生重話近年試過一次，有一個哈利會會員經過佢舖頭，睇到呢部FatBoy，即時猛話架車好新淨，又話未見過𠵱家重有保存得咁原裝嘅舊款FatBoy，重話用8萬蚊買咗佢。蔡生當然一口拒絕，點知隔咗一陣佢又再返嚟話用12萬買，最後蔡生都無應承，就係因為對呢架車有感情，再多錢都唔捨得賣。</p><p>PS250唔實用但夠搶</p><p>四架之中，蔡先生話揸得最多，最實用又易操控係Forza，最有感情係FatBoy，最麻煩係只有腳撻SR。不過講到最失望，竟然係剛到手嘅PS250。&#13;<br> 「訂咗成個幾兩個月先有車攞，性能就合格，個樣更加係得意靚仔有新鮮感，不過開頭睇車時，見佢車頭又有位載嘢，揭起椅背又有得『挨』，車尾放個行李箱都得，點知車到手，試真啲原來啲位只可以擺濕碎嘢，我開工啲架生一件都放唔穩，嘥氣！」蔡生係咁鬧，但係轉個頭就話PS250個樣夠搶，5萬幾蚊車價都可以接受，又話好多人經過都會問呢架係咩車、幾錢。一邊講一邊沾沾自喜，十足有人讚自己個仔一樣。真正令人感受到愛車之人心情，有幾鍾意並唔係靠把口講嘅。</p><p>HondaForza250載物量大</p><p>HondaForza250係蔡生開工車，勝在載物量大坐得又舒服，雖然唔係加減波版，但操控性都好好。</p><p>PS250最新世代綿羊</p><p>車架外露無外殼包圍嘅新世代綿羊PS250，車頭設有雜物架。</p><p>FatBoy未來戰士戰車</p><p>等咗差唔多一年、花19萬幾買下嘅未來戰士之哈利FatBoy。</p><p>YamahaSR500破例改裝</p><p>蔡生對英式復古街車好有興趣，所以就買呢架Yamaha嘅SR500。</p></body></html>