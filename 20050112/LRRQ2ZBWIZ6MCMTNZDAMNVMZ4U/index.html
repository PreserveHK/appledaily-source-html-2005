<html><header><meta charset="utf-8"><title>　　林煥光靜靜雞執包袱 - 李八方</title></header><body><h1>　　林煥光靜靜雞執包袱 - 李八方</h1><p>老董最信得過嘅人真係買少見少，佢位大內總官林煥光因緋聞而丟官，睇怕之前冇人估到，連WK自己亦萬萬想唔到會因為多情而要請辭，而老董又忽然咁果斷，未睇本雜誌就批准佢唔撈，即時生效。&#13;<br> 八方問特首辦乜咁急，佢哋話既然老董接受咗WK請辭，就無謂等，反正佢個位唔使北京審批。&#13;<br> 事件嚟得咁突然，大家都想搵WK問個清楚，不過，前幾日就冇人搵到佢，原來佢星期六同星期日已經返咗特首辦執晒啲嘢走，聽講差唔多冇乜瞓過，之後有傳媒見到佢仍然周旋喺太太同女友之間，真係祝佢好運，反正無官一身輕，怕且遲吓就冇狗仔隊對佢有興趣。&#13;<br> 至於佢官場班老友，就話會請佢食飯補餞行，有「關心者」更喺報紙登廣告讚林兄曾為香港盡力建造美好將來，祝佢有理想前途喎。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>