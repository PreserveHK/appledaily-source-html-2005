<html><header><meta charset="utf-8"><title>　　四大天王應聯手審查施政報告 - 李八方</title></header><body><h1>　　四大天王應聯手審查施政報告 - 李八方</h1><p>阿董嘅所謂施政報告，今日又出籠。廢董都好有本事，七年以來，將施政報告由殖民地時代全民期待嘅大新聞，一手矮化、泡沫化、空洞化為人人都認為「無期待、無驚喜、無價值」嘅「三無新聞」，你話佢幾咁本事呢？&#13;<br> 七年施政報告，大大話話累積應承咗十幾個中心基地，口水花四噴，冇一樣兌現。八萬五嗰啲遠嘅垃圾唔講，淨係講近嘅！去年廢董「施政報告」，夠提出話要聆聽「中產階級聲音」，話成立一個中產階級八百人諮詢小組咁話！&#13;<br> 一年又過去，呢個八百人中產小組，喺邊呢？有邊啲人入局呢？佢哋提出咗咩嘢意見呢？廢董又採納咗幾多呢？&#13;<br> 原來，由肥平主持嘅民政事務局，可能最近至醒起八百人中產小組原來冇嘢出產，先至嗱嗱臨吹雞搵人戥腳，遲至上月中，先至向某啲大學揼心口，叫啲校長臨時拉啲教授講師去加入做「八百壯士」，寄一叠表畀人填，除咗煩死人嘅資料，重要人自己宣布要喺「心理上認同」自己係中產，限定一月七日之前要寄回！</p><p><spanclass>親中政客教廢董大興土木 &#13;<br> 根本呢個八百人中產民意諮詢平台，浪費足一年，連個雞棚都未搭掂，𠵱家又輪到另一份「施政報告」出籠嘞！你話全港市民，包括親中土共在內，都已一致將董記施政報告當做紙巾，用來擤篤鼻涕，包住掟落垃圾桶！&#13;<br> 不過有啲親中政客，慌廢董重未夠假大空，竟然教佢喺施政報告之中大興土木！明知廢董廢過跛腳鴨，經已係一隻北京烤鴨，剩兩年貨仔，行將就木就有份，叫佢大興土木，即是唆使廢董廣布地雷，陷害第三屆特首咁解，呢個親中政黨前話事人，都咪話心腸唔毒！&#13;<br> 總結肥彭經驗，為嚴防廢董埋地雷，制止佢廢董請客，下屆曾蔭權等人付鈔（因為灶財繼任，呼聲最大），係咪應該由灶財、唐唐、太子章、田少呢四大第三屆特首熱門天王，聯合組成一個「廢董施政報告四大天王審查委員會」，將廢董嘅報告，逐條審查、監督，並保留審批權，以保障自己是但一個做咗第三屆特首時，毋須同廢董清雷執屎？&#13;<br> 因此今日發表嘅施政報告，唔係輪到立法會收貨，而係曾唐章俊四大天王，反為要昅到實，若然發現內裏有地雷機關，或者蘇州屎，好即時嗌咪將佢否決，並向胡溫高聲報案，表態到咗二○○七自己上台之後，一概不承認、不延續、不執行，以免佢廢董跨代扶貧不成，跨代埋雷，跨代裝設政治陷阱！第三屆特首熱門，執生喇自己！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>