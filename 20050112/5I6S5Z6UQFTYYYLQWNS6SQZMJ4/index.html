<html><header><meta charset="utf-8"><title>鎮店之寶3隻爛瞓狗</title></header><body><h1>鎮店之寶3隻爛瞓狗</h1><p>日本&#13;<br>橫濱人很愛狗，走在街上碰口碰面都是帶着狗散步的人，來到最先有外國人居住的山手町，情況更甚，到訪的ToysClub三家店：ChristmasToys、ToysClub&amp;TinToysMuseum及ToysGarage更分別由三隻鎮店之狗駐守，愛狗之人必定開心到暈！&#13;<br>&#13;<br>記者、攝影：陳珮娟</p><p>最盡忠職守金毛尋回TJ</p><p>不論是睡着了還是在玩耍，只要一聽到開門聲，便會像箭一樣衝到門口，烚熟狗頭向客人搖頭擺尾！</p><p>最高傲古代牧羊Oliver</p><p>性格高傲，心情好會上前迎送客人，但繞過客人身邊，又大模斯樣躺在地上。</p><p>最懶洋洋古代牧羊Robby</p><p>年紀最細卻最無活力，幾乎整天都在睡，四腳朝天兼露何B仔！</p><p>四季聖誕飾物店招呼客人TJ最醒</p><p>我個名叫TJ，係一隻金毛尋回犬，今年7歲，每日都會留守在聖誕飾物店ChristmasToys，負責迎賓工作，好多顧客見到我（尤其係女仔），都會好開心咁摸我個頭，又不斷讚我Kawaii！除咗我，佢哋重會被店裏啲聖誕飾物吸引。其實我哋一年四季都賣與聖誕節有關的物品。店內還展出了我主人的一些收藏品，如聖誕可樂罐，而店外亦用一些聖誕公仔如雪人、鹿車等作裝飾，好多小朋友都會喺度拍照留念！</p><p><br> &#13;<br> A.ChristmasToys&#13;<br> 地址：橫濱市中區山手町239&#13;<br> 電話：（81）45-6231696&#13;<br> 營業時間：9:30am-6:00pm</p><p>鐵皮玩具展銷店大嚿Oliver嚇親小朋友</p><p>我叫Oliver，係一隻古代牧羊狗，今年8歲，由於體形龐大，我唔似TJ咁受歡迎，有啲小朋友更因為我太大隻嚇親，驚死我會咬佢，其實我不知幾咁馴品！每日都喺我主人嘅玩具店兼博物館ToysClub&amp;TinToysMuseum內走來走去，或者倒頭大睡！我哋呢度分開兩部份，一部份係博物館，展出我主人珍藏約3,000件由1890年至1960年代嘅鐵皮玩具，例如來自德國嘅差利卓別靈鐵皮公仔，有成百年歷史㗎！由於好多睇完展覽嘅旅客，都好想將呢啲舊玩具帶回家，於是就衍生了賣玩具嗰部份，賣啲懷舊Feel嘅如鐵皮槍、船、機械人毛巾……不過我最鍾意又認為最有特色的一個，就係一個仿製舊式日本家庭居所的模型，內裏那台舊電視還會一直播放以前的電視節目，好鬼得意！</p><p><br> &#13;<br> B.ToysClub&amp;TinToysMuseum&#13;<br> 地址：橫濱市中區山手町239&#13;<br> 電話：（81）45-6218710&#13;<br> 營業時間：9:30am-6:00pm&#13;<br> 博物館入場費：成人200日圓、小童100日圓&#13;<br> 網頁：www.toysclub.co.jp</p><p>玩具車房Robby推介彈珠波子機</p><p>我係老三，亦係Oliver嘅親細佬，名字叫Robby，今年5歲，每日鎮守在ToysGarage內，不過大家唔好誤會，ToysGarage並不是一間車房，只係一間專賣汔車有關的玩具及精品的商店，但店內又真係停泊了一架車，唔單止用來裝飾，而且一樣可以在街上行駛！除了這部真車外，還擺放了兩台懷舊遊戲機，我建議你花100日圓去玩玩那台香口珠波子機，入錢後，球狀的香口珠便會經過一輪機關才落入你手，過程非常有趣！</p><p><br> &#13;<br> C.ToysGarage&#13;<br> 地址：橫濱市中區山手町239&#13;<br> 電話：（81）45-6218710&#13;<br> 營業時間：9:30am-6:00pm</p><p>醒目貼士&#13;<br>&#13;<br>公園賞跨海大橋</p><p>除了有趣的三家商店外，來到山手町山上，還可以走到附近的港見丘公園，那裏是觀賞橫濱跨海大橋的最佳地點！</p><p>巴士樓梯任揀</p><p>山手町位於山上，若乘地鐵未來線在元町站出發，要登上一道長長的樓梯才可到達，不想爬樓梯，則可以在JR櫻木町站下車，乘11號巴士上山。</p><p>出門提一提</p><p>簽證：持BNO及特區護照均免簽證。查詢：25221184（日本領事館）&#13;<br> 機票：乘ANA往東京，7日有效期，票價$2,900起，從即日至3月31日，購買17日有效期機票（$4,000起），加$500即可購買一段ANA國內線機票（最多可買四段）。查詢：23152000（東瀛遊）&#13;<br> 貨幣：100日圓約兌7.49港元&#13;<br> 求助電話：03-34033380（中國駐日本領事館）&#13;<br> 鳴謝：全日空航空、橫濱市、財團法人　橫濱觀光會議事物局</p></body></html>