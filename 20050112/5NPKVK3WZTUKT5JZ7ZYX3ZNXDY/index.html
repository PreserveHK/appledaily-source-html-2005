<html><header><meta charset="utf-8"><title>　　王永平向鏞記老闆致祭 - 李八方</title></header><body><h1>　　王永平向鏞記老闆致祭 - 李八方</h1><p>鏞記酒家創辦人兼董事局主席甘穗煇老先生上個月仙遊，享年九十六歲，噚晚喺香港殯儀館設靈，現場花牌無數，重有一座鏞記嘅紙祭品陪佢老人家上路。&#13;<br> 噚晚去鞠躬嘅都係甘老先生多年好友或食家，包括蔡瀾、金庸個仔查傳倜、唯靈，重有前一哥曾蔭培、地產商黃志祥以及公務員事務局局長王永平等。蔡瀾話同甘老先生相識幾十年，大讚佢喺食物上好有創意，佢話：「好多年前台灣搞咗個金庸座談會，甘老先生就為晚宴設計咗一道叫「二十四橋明月夜」嘅餸，靈感就係嚟自金庸名著《射鵰英雄傳》。」&#13;<br> 另外，前立法局議員吳樹熾於本周日去世，吳樹熾歷任推廣中文運動工作委員會主席、大學及理工撥款委員會委員等公職，家族生意眾多，並獲CBE勳銜。&#13;<br> （圖）王永平當年一宣布獲委任為問責高官，馬上去鏞記買燒鵝慶祝，可見佢對鏞記情有獨鍾，梗要去鞠躬啦。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>