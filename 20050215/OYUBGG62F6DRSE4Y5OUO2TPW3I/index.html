<html><header><meta charset="utf-8"><title>　　馮載祥最怕范太犯太歲 - 李八方</title></header><body><h1>　　馮載祥最怕范太犯太歲 - 李八方</h1><p>八方早前講過立法會今年八雞齊鳴，開會一定開到雞啄唔斷有排嘈，點知話口未完，就喺大年初一碰到立法會秘書長馮載祥，佢老哥一聽到八方話今年主席范太犯太歲，馬上擺出一副驚樣。&#13;<br> 佢話，做立會秘書長呢個位，日日都求神拜佛希望主席平安，因為如果范太有麻煩，最唔得閒就會係佢，而只要范太平平安安，秘書長就大吉大利囉。&#13;<br> 馮秘書長肯定言重，因為佢老哥一向談笑用兵，冇乜大件事嘅嘢考到佢牌。當一講起佢個愛女同女婿，舊年尾榮升外父嘅馮秘書長就眉飛色舞，猛話佢哋好襯。佢重話，個細仔似佢，又係彈得一手好吉他喎。馮載祥同湯家驊都係皇仁仔，以前重一齊夾band，不過，唔講唔知，湯大狀都係參選先至攞番個吉打出嚟彈，啲線都係馮載祥搵人同佢拉番好，可想而知佢哋幾老友鬼鬼。&#13;<br> （圖）馮載祥（左二）去年尾嫁女笑到見牙唔見眼，到𠵱家講起都重咁高興；左為馮嘅細仔。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>