<html><header><meta charset="utf-8"><title>初七人日全人類慶生辰</title></header><body><h1>初七人日全人類慶生辰</h1><p>年年有今日！傳說女媧娘娘，順着「一雞二狗、三羊四豬、五馬六牛、七人八谷、九果十菜」的次序創造世界，今日正月初七，即是「人日」你我生辰大日子，當然要搞大佢，食個壽包，生日願望任你噏，好好慶祝一番！&#13;<br>&#13;<br>記者：陳慧敏　攝影：黃子偉&#13;<br>Models：Alex、Alan、Fion、Jennifa（D8）&#13;<br>鳴謝：東海海鮮酒家</p><p>你問我嘅生日願望，坐車當然要坐勞斯萊斯、搭飛機要揀FirstClass，二十幾歲想增高依然好Easy。生日願望噏咗已經當得咗，咁你又有咩願望呢？</p><p>紅星組</p><p>劉德華&#13;<br> 「希望世界上每一個人也『高高興興』，『平平安安』。看過一句說話，「高高興興的出門，平平安安的回家」，我覺得這些祝福語很好，雖然不是祝你榮華富貴，卻是人生最簡單，最真，最單純的願望。也希望北京桂林車禍中的所有人，都可以盡快出院健健康康的回家。身體健康，沒有意外，沒有疾病，就已經是超級福氣了。」</p><p>陳慧琳&#13;<br> 「祝各位身體健康，大人升職加薪生意興隆，小朋友利是錢又多過舊年，老人家身壯力健，女仔就一年青春過一年。我自己就想遇到好劇本，拍番套好戲！」</p><p>Twins&#13;<br> Gil：「希望屋企人、公司同事同朋友都身體健康。」&#13;<br> Sa：「（諗咗陣）我仍是希望世界和平無戰爭。我知你實嫌我行𠺝，但這確是我多年來，一直不能實現的願望。」</p><p>兒童組</p><p>小朋友好直接，跟爸爸媽媽口水尾講完：「身體健康，學業進步」這些例牌貨之後，就是真心話時間。</p><p>黃氏兄弟&#13;<br> （右）黃大哥：「（諗都唔諗）唔使返學！」&#13;<br> （左）黃細佬：「梗係去日本玩啦！最想去北海道浸溫泉同滑雪。」</p><p>上海許小朋友&#13;<br> 「身體健康，快高長大。爸爸陪我玩舞獅，扮大頭佛。」</p><p>賢仔&#13;<br> 「我要行花市！」（小記：初七冇花市行囉喎！）瞪大雙眼吊高八度興奮地：「行花市可以買火車，可以食棉花糖，重有好多嘢睇㗎！」咁快已經安排定雞年年尾花市行程，眼光真夠長遠。</p><p>美錡&#13;<br> 「想身體健康，學業進步，快啲高過爸爸媽媽。」</p><p>成人組</p><p>訪問56位18歲以上成人，有理冇理答世界和平搭升職加薪的佔其中27位，可見如此配搭市場需求甚大。</p><p>(左起)&#13;<br> VL：「想同Run-DMC合照啦，利是錢多過李嘉誠。」&#13;<br> 彤（搶答）：「我要同古巨基合照！祝古巨基演場會場場爆滿好好睇！我係忠實Fans阿彤呀！認實我呀基仔！」&#13;<br> Ling：「（溫柔地）世界和平。」即時被朋友篤爆：「係鬼！佢想做港姐呀！快啲減肥減剩雙位數啦！」&#13;<br> 衡仔：「我想快啲拍拖！各位有心人，請放膽行動，唔使客氣。」</p><p>Christina：「梗係發達啦！然後就可以結婚環遊世界！」&#13;<br> Jeffrey：「咁我就要世界和平啦！唔係邊度都唔使去呀。」</p><p>Rachael：「我要入大學讀BBA！」&#13;<br> Ernest：「冇病冇痛冇腦炎，失業率持續下降。」</p><p>Joyce：「利是錢可以突破$3,000大關，然後就減肥10磅做Model！」</p><p>陳先生（人稱六師弟）：「老細加人工囉！（小記：你家陣好似擺年宵㗎咋喎！）啱㗎喇！加人工就點都啱㗎喇！」</p><p>劉太：「阿仔叫得做聰仔，希望佢讀書聰明啲啦！」&#13;<br> 聰仔：「希望成績好啲，但唔好咁多功課。」</p><p>劉太：「阿仔叫得做聰仔，希望佢讀書聰明啲啦！」&#13;<br> 聰仔：「希望成績好啲，但唔好咁多功課。」</p><p>人日預告人丁興旺</p><p>原來「人日」已經有兩千多年歷史，其實傳統的農曆年，並不只為慶祝新年那麼簡單，而是每天為不同的動物慶祝生日。當中當然以人日最受重視。時至今日，國內不同地方仍有不同的慶祝習俗，而清代時，更相信如果人日當日天氣晴朗，就預示當地人丁興旺，否則就可能有疫症發生。</p><p>廣東地區吃及第粥</p><p>過去邊度有蛋糕畀你食？傳統廣東人過人日，個個要吃及第粥（含豬肝、豬肚、豬腸粉、肉丸及雞蛋），寓意人人步步高陞高中狀元，學業進步又事業順境，有「三元及第、金科高中」的意思。另外也可以吃麵條，叫做「長壽麵」。</p><p>江南剪紙貼上頭</p><p>而江南一帶，除了要吃用七種菜（如芹菜、薺菜、菠菜、大蒜、香葱等）煮成的七菜羹湯，祛病避邪外，更加流行用五彩絲絹或者金箔，剪成人的形狀，貼在屏風上、戴在髮髻上，或者剪成花形送給朋友，可以裝飾之餘又能避邪。而於陝西一帶，人日又叫做人齊節，家家戶戶都會在土地廟前放油碗點長命燈，希望可以添丁發財。而成都人就會於人日「過小年」，要拜神祭祖外，更愛到西郊遊杜甫草堂，懷念唐代大詩人杜甫。</p></body></html>