<html><header><meta charset="utf-8"><title>　　馬力捱義氣食泡沫黨 - 李八方</title></header><body><h1>　　馬力捱義氣食泡沫黨 - 李八方</h1><p>民建聯近排好積極，又話要積極參加第三屆特首選舉，又捱義氣食埋泡沫黨港進聯。黨主席馬力日前接受傳媒專訪，佢提出四個C，作為揀特首同主要官員嘅準則，呢四個C就係，Conviction（理念）、Charisma（魅力）、Competence（能力）同埋Connectivity（親和力），邊個夾埋最高分就選邊個咁話。&#13;<br> 中文系出身嘅馬力平時好少講英文，原來佢都可以拋幾個英文term出嚟大吓人，不過有啲就唔係太明解。馬力話，如果幾個人都同分，咁就要睇佢哋嘅往績係點！如果用馬力個標準，唔知老董又有幾多分？合唔合格做特首？&#13;<br> 另外，泡沫黨港進聯噚日情人節開中委會，會上一致通過同民建聯合併，泡沫黨授權代主席溫嘉旋、譚惠珠、楊孫西同埋劉漢銓，繼續同民建聯商討合併，呢四個人聽日會同民建聯召開記者會，公布合併詳情。&#13;<br> 連冇嫁妝兼屬政治負資產嘅泡沫黨都嫁得出有人要，所以恨嫁嘅女士們，千祈唔好絕望啊！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>