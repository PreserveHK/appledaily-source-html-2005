<html><header><meta charset="utf-8"><title>　　陸叔新春利是857 - 李八方</title></header><body><h1>　　陸叔新春利是857 - 李八方</h1><p>猴年股民普遍有斬獲，雞年紅盤，一開就升百七點，呢隻雞果然一鳴驚人。八方記得年卅晚，《蘋果》記者去黃大仙幫股市求籤，大仙靈籤竟然係「文公祭鱷魚」，呢支九十六號中上籤，係講當年韓愈被貶官去潮州，當地大鱷為患，韓文公寫咗篇祭鱷魚文，警告啲大鱷食飽好走，果然奏效。呢支籤，真係應景。&#13;<br> 香港個股市，大鱷滿布，邊個會「貶官」去做韓文公，睇怕七月後就知。至於趕走晒啲大鱷，個市會唔會水清無魚呢？咁就要問問專家。八方於是打電話畀陳永陸，陸叔原來剛去完澳洲省親，噚日凌晨四點至落機，馬上就開工。佢一貫樂觀，話個市好好，唔使驚。至於有乜新年利是畀大家？陸叔話：雞年梗係睇好紅籌，如果要一隻膽，就要中石油啦，冧巴係「八五七」。各位，年尾贏咗就多謝佢啦，記住股市有升有跌，姓韓都要量力而為。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>