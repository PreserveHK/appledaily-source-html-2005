<html><header><meta charset="utf-8"><title>　　唐曾隔空互片　特區雞年大亂 - 李八方</title></header><body><h1>　　唐曾隔空互片　特區雞年大亂 - 李八方</h1><p>車公顯靈，畀咗支籤：「持齋受戒須精致，盛積爐烟荐聖賢，香火滿堂皆顯應，何勞經卷往西天」。八方昨日權威性解釋，指出車公除咗幫北京壽爺訓斥廢董持齋受戒，查找不足，須要檢討精細之外，下屆特首，「盛積爐烟」，必須係出身香爐峯本土人士，而該位人選，係主管聖賢之書嘅教育高官，即是話下屆特首，車公首選，屬意係李國章喎！&#13;<br> 其實煲呔曾出身警察世家，本身都係「盛積爐烟」嘅本土精英分子，加埋佢走去山東，認咗孔子個徒弟曾子做祖宗，聖賢兩字，煲呔亦揩到少少，點知佢就話告老歸田，於是即時遭到唐唐隔空笑窒，唐唐話自己喺上水有塊田，種緊靈芝。&#13;<br> 新界咁大，唐唐點解話自己塊田喺上水呢？原來上水，亦係啲退役馬匹最後歸宿，凡親啲馬喺沙田或快活谷，跑到又老又殘，就梗係拉入上水畀小朋友騎，慶祝吓兒童節呀咁，所以唐唐講說話都咪話唔刻薄喎！&#13;<br> 唐唐出言暗寸，皆因係煲呔話過，同情阿唐唐要「扶貧」，咁唐唐亦反擊，話凡親講到西九龍，唔好問我，問晒煲呔！廢董嘅「集體責任」制，唔知去晒邊，煲呔唐唐拳來腳往，鬥到滿天神佛，都係因為廢董權威掃地，冇人再畀面！&#13;<br> 煲呔個勢本來幾好，突然一句「告老歸田」，唔知係咪別有痛苦！因為盛傳中方阿爺近來打晒招呼，叫煲呔睇實廢董，唔好再俾呢個老人家亂來，睇番車公支籤，講唐三藏取西經故事，若然廢董即是唐三藏，咁煲呔咪即是孫悟空？</p><p><spanclass>老董提早去上水耕田 &#13;<br> 乜嘢事搞到孫悟空要告老歸田？告老歸咗田，又輪到邊個？車公講到明，「何勞經卷往西天」，即是話特區唔再需要阿董去取經，咁阿董係咪今年會提早退役，去上水耕田嗰個，唔係煲呔，而係廢董呢？&#13;<br> 不過就算廢咗阿董，都唔輪到「唐曾」喎，因為「香火滿堂」，人人都有天地線直通如來佛祖，西天啲經書，又何須特首來繙譯？唐曾隔空互片，廢董初一至初三就唔見影，賀歲波試過俾人噓！縮埋就最精！車公講到咁明，特區雞年雞兔同籠，爆發政治雞瘟，唔雞毛鴨血就有鬼咯！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>