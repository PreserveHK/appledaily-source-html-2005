<html><header><meta charset="utf-8"><title>701收料站：合生貨源甚歸邊</title></header><body><h1>701收料站：合生貨源甚歸邊</h1><p>踏入雞年紅盤高開，確係令唔少股民士氣大振，希望大家雞年大豐收。&#13;<br> 經紀黃問小初呢排有冇發現唔少大陸地產股表現優異？繼早排恒基中國（246）無厘頭勁升後，其他優質中資地產股如中國海外（688）或首創置業（2868）的股價亦不斷上揚，就連靜咗好耐嘅上海置業（1207），噚日亦突然抽高8.57％，收1.14元。&#13;<br> 經紀黃話，佢重有一隻冷門推介，就係合生創展（754），呢隻股主要在廣州搞房地產，頗有知名度，而近年業務更擴展至其他省分，由於隻股甚少搞推廣，所以較少人留意，但股價較資產淨值折讓甚大。&#13;<br> 早排終於有一間歐資行為合生出報告推介，之後成交有番生氣，噚日升5.44％，收3.875元，成交股數103.6萬股，金額392.87萬元。&#13;<br> 經紀黃話，合生上市多年以來，成交一直疏落，貨源甚為歸邊，若然有人想推波助瀾，股價再抽高並唔係難事。&#13;<br> 慕容小初&#13;<br> </p></body></html>