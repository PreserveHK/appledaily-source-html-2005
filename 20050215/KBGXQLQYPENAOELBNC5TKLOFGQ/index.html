<html><header><meta charset="utf-8"><title>　　唐唐覺今是而昨非？ - 李八方</title></header><body><h1>　　唐唐覺今是而昨非？ - 李八方</h1><p>數碼港事件上，政府得煲呔曾、同埋其實唔關佢事嘅鬍鬚曾出嚟撐，反而財經政策最高負責人唐唐好似側側膊咁，冇乜點出嚟撐。&#13;<br> 八方過年睇番九九年三月尾嘅舊報紙，先發現唐唐同煲呔曾一樣，全力支持由小小超單一發展數碼港，表明反對將啲物業攞出嚟重新招標，因為香港要靠小小超呢類旗艦式嘅投資，先至可以同外界競爭。唐唐又「小罵大幫忙」咁話，數碼港「唯一」不足之處，就係諮詢同透明度唔夠，下次要改善呢點。&#13;<br> 唐唐當年係創新科技委員會成員，過去既然咁支持數碼港，點解𠵱家唔出嚟撐？究竟佢係「覺今是而昨非」？定係覺得啲民情咁激，出嚟撐冇着數，就由揚言準備告老歸田嘅煲呔曾頂埋佢？&#13;<br> 講開唐唐，佢星期六去埋將軍澳做諮詢，就閉門做預算案，大家都想有好消息，三月十六號就有分曉。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>