<html><header><meta charset="utf-8"><title>　　老董染感冒減少應酬 - 李八方</title></header><body><h1>　　老董染感冒減少應酬 - 李八方</h1><p>踏入雞年，日日公開活動都見唔到老董，包括大年初一嘅賀歲波、花車巡遊，同埋大年初二嘅煙花滙演以至初三跑馬。有人話，老董因為驚俾人噓，所以唔出現，以免破壞氣氛，做特首做到咁，真係慘情。&#13;<br> 不過，都唔可以成日潛水㗎，所以佢喺今日人日終於蒲頭。老董會以主人家身份喺禮賓府開春節酒會，請晒全港各界別人士出席，八方當然冇份，不過，特首辦話會有相派喎。&#13;<br> 重有，原來老董喺新春期間身體抱恙，患咗感冒，把聲同八方一樣咁磁性。依醫生吩咐，要盡量減少應酬，所以佢今日原定跑三場酒會，變成只出席一場，當然係自己做主人家嗰場啦，至於鄉議局同民政嘅酒會，佢就臨時甩底，冇法啦。&#13;<br> 老董由年頭忙到年尾，一放假輕鬆啲，就乜病都嚟，八方都祝佢早日康復，雞年醒醒目目。唐唐今周亦係忙出席新春酒會，老董去唔到同鄉紳拜年，好彩重有唐唐。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>