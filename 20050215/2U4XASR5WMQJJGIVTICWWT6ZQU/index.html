<html><header><meta charset="utf-8"><title>蘭西情報課：商場租戶要孭廣告費</title></header><body><h1>蘭西情報課：商場租戶要孭廣告費</h1><p>商場競爭激烈，大業主要主動出擊搞宣傳，至可以吸引消費者，新地觀塘創紀之城五期apm，噚日出動雪糕車，喺尖沙嘴、旺角、觀塘、銅鑼灣等地免費派雪糕，果然吸引途人，出現人龍。&#13;<br> 新地代理副總經理馮秀炎話，咁做係「要落區尋找創意」，睇吓市民反應，個場下月第三周開業，所以短期內會有好多宣傳。&#13;<br> 商場特色租戶，有日本首度來港嘅「白木屋」食肆，五千呎。寵物連鎖店「紅蘿蔔健與美」則佔五千呎。&#13;<br> 馮秀炎話，大業主宣傳，開支愈嚟愈大，因此佢哋研究喺租金以外，向全資持有商場內嘅租戶，收取宣傳推廣費用，先喺幾個大場試行。佢話，全資商場一直冇獨立收取宣傳推廣費（租金包埋），今次可反映商戶承租能力強。<br> &#13;<br> <spanclass>老記考分身 &#13;<br> 今日初七，風水師話好日，宜開市，唔怪得有好多記者會、商場醒獅！&#13;<br> 先講醒獅，共四單，九倉佔兩單，喺尖沙嘴海港城與銅鑼灣時代廣場；太古金鐘太古廣場；希慎銅鑼灣大本營都有。&#13;<br> 咁啱，四單都係上晝十一點至中午十二點半，認真考起老記。&#13;<br> 今日重有六單記招，大多揀中午。有家發展商可能收到風，主動取消飯局，若果唔係，老記們都幾頭痛。&#13;<br> 另外，聽講世紀21今日有三間分行開業，但佢哋都只係選擇樂富中心一間，舉行記者會，都算識做。</spanclass></p><p><spanclass>羅林渭頻有斬獲 &#13;<br> 雞年伊始，唔少業主轉手賣樓賺錢。好似中型代理行利嘉閣，前創辦人羅林渭，呢排就頻頻買貨出貨，兼有斬獲。&#13;<br> 嘉信黃富傑話，羅林渭舊年初用七百萬，買入西貢白沙灣立德台，一幢C段獨立屋，千八呎，另六百呎花園，連兩個車位，剛以九百五十萬元賣出，每呎五千三百，賺咗二百五十萬。&#13;<br> 除咗立德台，同區銀線灣華富花園C段，二千呎獨立屋，另附花園六百呎，連埋雙車位，以一千三百五十萬賣出，每呎六千八百。<br> &#13;<br> <spanclass>風水樓舊一舊照搶手 &#13;<br> 港人信風水，若風水師話好，單位幾乎「冇走鷄」，定可成交。&#13;<br> 世紀21張勵山話，西貢勝景別墅，十六幢，樓齡三十四年，但放盤少，原來曾獲多位風水師盛讚係「風生水起」之地，咁業主又點肯輕易割愛呢？&#13;<br> 最近A屋放售，好快以千一萬成交，二千二呎，另三千呎花園連雙車位。&#13;<br> 業主半年前興之所至，用九百五十萬買入，但後嚟覺得家人移咗民，唔知幾時至返港，自己喺港島又有地方住緊，所以至肯賣。勝景𠵱家再冇放盤。</spanclass></spanclass></p><p><spanclass>YOHO盆菜促銷 &#13;<br> 近年潮流興食盆菜，聽講年三十晚，好多人都外賣番屋企一家大細齊齊食，有啲食肆盆菜賣到斷市。&#13;<br> 元朗YOHOTown，喺年初四都搞咗個「YOHOTown品味全盆上」盆菜晚宴，反應唔錯，有成一百八十個住戶參加。&#13;<br> 當晚搵嚟商台DJ余宜發同朱薰做司儀，余文樂、鄭融同董敏莉做嘉賓，住戶一家食盆菜之餘，又有藝人表演睇，雙料娛樂。唔知呢個活動，對樓盤嘅銷售有冇幫助呢？&#13;<br> 電郵地址：<ahref>nancy@appledaily.com </ahref></spanclass></p></body></html>