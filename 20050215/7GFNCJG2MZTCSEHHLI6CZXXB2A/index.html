<html><header><meta charset="utf-8"><title>最潮方法睇「大長今」<br>首部電視手機N940現身</title></header><body><h1>最潮方法睇「大長今」<br>首部電視手機N940現身</h1><p>近期最熱話題絕對離唔開《大長今》，由隔籬屋師奶到對面個同事，都喺度日講夜講。而NEC唔知係咪費事大家晚晚趕返屋企睇電視，日前就於內地推出首部GSM制式嘅電視手機N940，只要拉直條天線，就無論係無綫定亞視，都可以即時有得睇！當人人搭緊巴士趕返屋企，你就一於用至潮方法率先睇！&#13;<br>&#13;<br>記者、攝影：劉耀祥&#13;<br>ImageGirl：Phoebe</p><p>電視手機喺日本已經有得玩，本以為起碼到今年年中先會喺香港出現，估唔到NEC咁快手，火速爆出呢部N940。講明係電視手機，並唔係叫你Download嗰幾十秒短片，睇吓新聞或者天氣報告，之後重要收你一大筆Download費嗰種！而係真真正正可以接收香港四大電視台，最重要係唔使錢，只要有電視訊號就有得睇，年中慳慳埋埋的確唔少！</p><p>天線觸控筆二合為一</p><p>其實N940睇電視嘅原理就好似現時市面上嘅手提電視機仔，接收電視訊號全靠一支天線，不過用手機睇電視，感覺就真係勁潮！而N940嘅天線非常別出心裁，將天線與觸控筆二合為一，觸控筆內藏天線，要睇電視就只要拔出天線，要寫字就拔出觸控筆，創意認真爆晒棚！由於只係用一條天線接收電視訊號，所以畫面質素就真係要「睇天做人」，最起碼嘅就係室外比室內接收能力較佳，除此之外，就連天氣狀況亦會影響接收能力，筆者分別於多雲陰天及晴朗天，身處同一位置測試，畫面質素明顯有分別。&#13;<br> 雖然N940用上2.1吋芒，數字上好似較細，不過色數高達26萬色，解像度亦都有176×220像素，畫面影像相當光猛及清晰。而且可以作全螢幕播放，所以觀看感覺都OK。加上設有自動頻道搜尋及定時關閉功能，絕對拍得住手提電視機仔！</p><p>影相、PDA一機搞掂</p><p>N940外形同之前推出嘅N500有幾分相似，不過體積就較大，線條亦較硬朗，之但係拎上手亦都幾啱手形！除咗睇電視外，N940亦都不忘其他娛樂功能，機背設有30萬像素鏡頭，自拍鏡、閃光燈一應俱全，機側亦都有影相掣，影相都幾方便。不過講多嘢玩，點都唔及機內遊戲，總共有6個遊戲，當中包括港人至愛嘅麻雀！而且N940亦用上Touch芒，所以理所當然兼具PDA功能，一般PIM程式有齊之外，亦有埋電郵及網頁瀏覽器，上網都好方便。特別值得一提嘅係，隨機會有兩塊電池，每塊電池容量1200mAh，容量夠晒大，可以傾耐啲又可以睇耐啲電視！而N940內置30MB記憶體，影相拍片都夠用，可惜機內既冇紅外線，亦冇藍芽，要傳歌傳相就比較麻煩。</p><p>Profile</p><p>制式：GSM900/1800MHz（雙頻）&#13;<br> 顯示器：26萬色/176×220像素&#13;<br> 鏡頭：30萬像素&#13;<br> 記憶體：30MB&#13;<br> 功能：電視播放、64和弦、WAP、GPRS、手寫輸入&#13;<br> 備用時間：200小時&#13;<br> 通話時間：120分鐘&#13;<br> 體積：101.5×51.5×20.7mm&#13;<br> 重量：112g&#13;<br> &#13;<br> 售價：$5,980&#13;<br> 查詢：27872282（全新世界）</p></body></html>