<html><header><meta charset="utf-8"><title>　　趙國雄潮爆揮春 - 李八方</title></header><body><h1>　　趙國雄潮爆揮春 - 李八方</h1><p>噚日農曆新年長假過去，但由於好多堪輿學家都話，今日開工至吉利，所以有好多人選擇放多日假。不過，李超人手下、長實集團執董趙國雄一早就開工，去咗新城嘅直播節目接受訪問，大談今年樓市嘅睇法。&#13;<br> 趙國雄話，維持今年整體樓市升百分之十至十五嘅預測，集團計劃年內推售四千至四千五百個單位。至於旗下樓盤「名門」會否成為雞年第一盤，佢話要視乎何時取得預售樓書，但屬意首季開售。&#13;<br> 趙國雄認為利率縱升，都唔會對樓市構成顯著影響，主要係現時本港息率偏低、供樓金額佔市民收入比重並冇變動、市民收入亦趨穩定。新春假期新盤銷情欠佳，相信同多咗人外出旅遊，及地產商減少優惠有關。&#13;<br> 今日已經係初七，大家睇咗咁耐傳統新年揮春有冇小小悶呢？趙生接受完訪問後，即席寫咗個潮爆嘅揮春「雞定勝猴」，冇睇錯，係「雞定勝猴」，八方估可能係取材自「人定勝天」啩。&#13;<br> （圖）趙國雄（右）打破傳統，寫咗一道潮爆嘅「雞定勝猴」揮春；旁為新城財經台營運總裁宋文禧。梁鑑章攝&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>