<html><header><meta charset="utf-8"><title>分別係肥佬黎 - 左丁山</title></header><body><h1>分別係肥佬黎 - 左丁山</h1><p>老友自台灣來，順便帶來台灣《壹週刊》，週刊由壹仔喺一九九○年創下先河，分ＡＢ兩本，現已成為中文週刊之流行標準。台灣《壹週刊》嘅bookA零舍薄，比較之下，bookB有二百五十六頁，bookA有一百二十八頁，點解差咁遠呢？自然唔係因為bookB內容更多，而係bookB係娛樂名人明星，一般係女士睇嘅，吸引大量廣告，反之bookA以時事、財經為主，男士讀者居多，廣告就少好多。無怪個個做出版嘅都話，唯女子與小孩易養起刊物也（古語唯女子與小人難養也，被視為歧視女性）。婦女雜誌與兒童漫畫生唔到金蛋都可以生雞蛋，男人刊物就瓜多過菜。&#13;<br>與編輯Ｋ傾起此事，編輯Ｋ話：「又好難怪啲廣告商唔響bookA落廣告，本港嘅週刊都係bookB厚過bookA好多啦。鬼咩，bookA成日講黃賭毒、高級雞竇、淫樂之家，啲老總好似上咗癮（或者佢哋私人上咗癮）咁，以黃色為封面故事，啲高級廣告邊度敢行埋嚟呀，費事搞到自己個牌子cheap晒啦。」</p><p>編輯K出身壹仔，俾肥佬黎鬧過（其實係人都俾肥佬鬧過），後來離開咗，在其他週刊浮浮沉沉。左丁山問佢另一個問題：「其實唔少週刊編採人員都自壹仔出身，點知去到其他週刊，硬係啲文筆好似退步咗，寫唔到神韻出嚟嘅？」&#13;<br> 編輯Ｋ笑一笑：「肥佬黎好乞人憎，成日鬧人，但佢有一度好，就係夠放手，放手畀我哋寫人寫事，絕無禁區，得罪權貴一樣照去，所以我哋寫得好過癮，好有心機。但出咗嚟之後，發覺每度嘅大老闆都有禁區，得罪佢哋嘅朋友唔係俾外人鬧，而係俾佢哋抦，於是下筆時就顧忌多多，耐咗，重邊有心機寫好個古仔，投其所好咪得囉！」原來如此，唔知廣大讀者有冇留意到呢？</p></body></html>