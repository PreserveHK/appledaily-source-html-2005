<html><header><meta charset="utf-8"><title>精明消費：搵儲物盒幫手<br>存放剩餘賀年食品</title></header><body><h1>精明消費：搵儲物盒幫手<br>存放剩餘賀年食品</h1><p>新春期間，屋企必定整咗好多賀年食物，兼且又會收到一大堆參茸海味的賀年禮盒。新年過後，需要用適當的器皿將食物好好保存，以增加食物的保質期和保持新鮮度。一啲針對唔同食物的儲存盒就最啱使，適合保存海味乾貨嘅密實瓶和經濟又耐用的食物盒都不可缺少。&#13;<br>&#13;<br>記者：梁彩燕　攝影：陳陶鈞、楊錦文、林栢鈞、陳盛臣&#13;<br>Model：Katie（d8）</p><p>防潮密實瓶放海味乾貨</p><p>新年過後，好多屋企都忽然會多了很多海味乾貨，如冬菇、蠔豉、乾瑤柱等。呢類食品最怕就係因潮濕而引致發霉，唔想昂貴的乾貨報銷，應該準備一些可以密封及防漏氣的儲物瓶，發揮防潮保質的作用。</p><p>冬菇有好歸宿&#13;<br> 相對其他海味，冬菇算是較易儲存，但冬菇始終都係菌類，一旦潮濕或入水，就好容易發霉。這款密實瓶，瓶蓋較厚身，保險式的開關設計，可確保盒內乾爽。&#13;<br> 售價：$38.9(d)</p><p>抗菌保衞生&#13;<br> 350cc容量的樹脂質料保存容器，耐酸性能力高，就算放入酸性食品都唔會破損器皿本質，方便用來存放甘桔或柚子等食物。可抵受約40℃高溫，加入抗菌劑的瓶身，可防止細菌滋生，確保衞生。&#13;<br> 售價：$45(c)</p><p>公仔塑膠密氣瓶&#13;<br> 一般食物儲存盒，多數以玻璃或塑膠製造，兼且個個都冇乜花款可言。呢個塑膠瓶，樽身貼有趣致圖案，一套有3個唔同Size，大至可以放冬菇花膠，小至可以放瑤柱螺片，一套美觀實用。&#13;<br> 售價：$49.9(f)</p><p>長形易放人參&#13;<br> 一些長形的食品如人參、花膠等海味，要將之存放都幾頭痛，所以一個專用嚟存放長身食物的高身密氣瓶就啱晒。呢個高身瓶直徑10cm高30cm，全個以樹脂製成，質料堅固耐用。&#13;<br> 售價：$68(g)</p><p>透明瓶身一目了然&#13;<br> 鮑魚、海參、螺片等海味，體積不算大數量卻多，Rubbermaid呢個1.9L的方形儲物瓶，有特別闊身同易握的瓶蓋，方便用家拿取食物。密氣瓶身又薄又輕，透明設計擺放甚麼食物都一目了然。&#13;<br> 售價：$30(g)</p><p>法國製真空瓶&#13;<br> 以薄身同輕身玻璃製成的真空瓶，法國製造，全透明瓶身，放乜嘢食物都一目了然。瓶面備有色彩花朵圖案，減低瓶身的單調感覺，蓋邊以塑膠圍邊，大大提高密封程度。&#13;<br> 售價：$48(e)</p><p>紅A密氣瓶&#13;<br> 由細到大，紅A牌塑膠製品都陪住大家成長，皆因買一個已經可以用好多年。呢款容量達3.5公升的密氣瓶，以一貫的紅色造型示人，儲放乾貨如參茸、鮑魚都適用。&#13;<br> 售價：$79.9(f)</p><p>設特闊瓶口&#13;<br> 5吋方形密氣瓶，瓶內以塑膠封條封口，安全瓶蓋則以不銹鋼環扣緊，大大提高密封程度和防水功能。設有特大瓶口，而且質料堅固，唔容易撞崩碰爛，非常耐用。&#13;<br> 售價：$52.9(a)</p><p>食物專用盒&#13;<br>儲存賀年食品</p><p>過年後，屋企剩餘好多應節食物，如蘿蔔糕、馬蹄糕、年糕等糕點，可以購買適當的容器將之好好收藏。呢個時候，針對唔同食物而設計的儲存盒就大派用場喇！</p><p>整鹹甘桔至啱&#13;<br> 成盆賀年桔棄之可惜，可將桔子摘下製成鹹甘桔。這個容量達2.4L的真空瓶，具抗菌功能，就算放入酸性食物都唔會損害瓶身和食物。樽內更有說明書，教你點樣浸草莓酒和蘋果酒！&#13;<br> 售價：$59.9(a)</p><p>容易清洗油污&#13;<br> 蘿蔔糕、馬蹄糕等賀年糕點特別油膩，呢款一套2個的800毫升儲物盒，特點在於膠盒以特製的物料製造，特別容易洗去油污，用來盛載油膩食品啱晒。&#13;<br> 售價：$20(b)</p><p>活動格放鮮肉&#13;<br> 過年後屋企食剩很多鮮肉？單靠保鮮紙未能有效保持肉質鮮味，呢個專放肉片的食物盒，方便你將肉類切片後放入，內有兩個活動間隔，可存放約400克肉，也可進行解凍同加熱。&#13;<br> 售價：$43(b)</p><p>專放中西點心&#13;<br> 呢個專放點心的食物盒，底部附有疏孔隔板，可防止點心或包子黐底，圓拱形設計亦可令空氣流動得更均勻。&#13;<br> 售價：$30(b)</p><p>雙層設計可隔水&#13;<br> 專用來放菜類食物的儲存盒，採用雙層設計，內層通窿可隔水，而盒蓋可選擇以全密封形式、半蓋保鮮形式或打開加熱形式使用。&#13;<br> 售價：$38(b)</p><p>豆腐專用&#13;<br> 要儲存豆腐實在頭痛，用保鮮袋或保鮮紙即使保存到原味，又會變形，放得耐重會出水！呢個豆腐盒，內有可以摺起的活動疏孔間隔，方便你切豆腐和隔開水份。&#13;<br> 售價：$42(b)</p><p>煮意粉有埋份量&#13;<br> 這個1.2L的意粉盒，蓋面一方有疏孔位，方便直接倒去多餘的水份。另一邊的圓孔，可放入同直徑相同的意粉份量，份量等於一人約100g的意粉，盒身重有埋水量刻度教你調校水量叮熟意粉，快捷方便。&#13;<br> 售價：$45(c)</p><p>形狀獨特受熱均勻&#13;<br> 用微波爐翻熱食物，有時會怕食物中心受唔到熱重係凍冰冰。呢款容量達250ml的食物盒，中間形狀凹陷，讓食物能均勻受熱。&#13;<br> 售價：$22(b)</p><p>放火腿唔黐底&#13;<br> 火腿或午餐肉等醃製食品，若唔妥善存放，好快會風乾。呢個以原料樹脂製成的儲存盒，容量約260ml，底部附有層板防黏底，考慮周全。&#13;<br> 售價：$30(b)</p><p>專切牛油&#13;<br> 呢個約有200克的儲存牛油專用盒，4邊設有坑紋，只要將牛油放置中央，用刀切出的牛油薄片就可以塊塊都咁均勻。&#13;<br> 售價：$59(c)</p><p>高密封專放蛋糕&#13;<br> 這個闊33cm的Lock&amp;Lock儲物盒，內裏備有蛋糕底盤，用來放置蛋糕就最好不過。盒頂備有膠手柄，可將儲存盒作野餐盒使用。此外，盒蓋備有日期顯示器，食物放了幾耐都一清二楚。&#13;<br> 售價：$128(g)</p><p>蓋面按鈕方便入爐&#13;<br> Tupperware推出的食物盒出名耐用，呢款容量為750ml的儲存盒，可放入微波爐直接加熱，只要打開蓋面的圓形按鈕，便可放入微波爐，唔使打開成個蓋咁麻煩，翻熱蘿蔔糕、年糕至啱。&#13;<br> 售價：$88(e)</p><p>經濟食物盒&#13;<br>裝零食至化算</p><p>屋企買咗大量糖果餅乾招呼客人，親朋好友拜年又送朱古力、曲奇，搞到成屋都係食物。想有系統地將食物收藏，使用經濟實惠的食物盒就最化算，無論薯片、曲奇、朱古力糖果等，都可以好好收藏。</p><p>磨砂黃色打破平淡&#13;<br> 若嫌個個食物盒都係透明，覺得太平淡單調，呢個以磨砂設計的黃色儲物瓶，580ml容量，韓國製造，顏色夠特別，另有磨砂白色選擇。&#13;<br> 售價：$10(h)</p><p>經濟膠瓶&#13;<br> 若諗住用嚟裝通粉、米粉或麵粉等食物，一個普通功能的儲存盒已足夠。呢個膠製密實瓶，質料耐磨又唔易打爛，以膠質瓶蓋配900ml容量的透明瓶身，一望就知食品種類和份量。&#13;<br> 售價：$10(h)</p><p>適合存放餅乾曲奇&#13;<br> 餅乾曲奇等食物接觸空氣即使係幾個鐘，都好容易吸到濕氣變腍唔脆口。呢個2.6L的Lock&amp;Lock餅乾專用儲存盒，四邊都有環扣設計，確保密實，100%完全高密封性，絕對唔會漏氣。&#13;<br> 售價：$27.5(a)</p><p>載果仁乾果&#13;<br> 屋企積存了果仁、合桃、開心果？呢類食物同樣唔可以馬虎儲存，可選用Rubbermaid呢個1.5L容量的食物盒存放。磨砂表面可隱約看到存放食物種類，就算叠起嚟儲存都可方便搵到。&#13;<br> 售價：$23(g)</p><p>淺盒易存薯片蝦條&#13;<br> 2.6L的Lock&amp;Lock食物盒，以長方形設計，4邊均有環扣，確保盒蓋穩固。淺平的盒身同寬闊盒蓋，方便提取食物如薯片蝦條等零食，密封設計令食物唔易變質。&#13;<br> 售價：$35.8(d)</p><p>韓製兼有密封專利&#13;<br> 百分百南韓製造的TOUCHVAC真空食物盒，巴閉在有埋密封專利權，食物保質程度有晒信心保證。蓋面備有真空指示器同日期調校按鈕，即使無記性的人都唔怕忘記食物保質期。&#13;<br> 售價：$56(g)</p><p>特設防漏設計&#13;<br> Rubbermaid微波爐保鮮盒，一套4個，每個容量為887ml。保鮮盒用上輕身質料，盒蓋採用防漏設計，配合盒內的間隔，有效保存食物。&#13;<br> 售價：$24.9(a)</p><p>售賣點</p><p>(a)吉之島　28846888　鰂魚涌康山道2號康怡廣場南三樓&#13;<br> (b)尖沙嘴city'super　23758222　尖沙嘴海港城3樓3001店&#13;<br> (c)銅鑼灣city'super　25062888　銅鑼灣時代廣場B1地庫&#13;<br> (d)各惠康超級市場　*價錢以收銀機為準&#13;<br> (e)西田百貨　26941111　沙田新城市廣場3期2樓&#13;<br> (f)實惠　26638833　旺角彌敦道610號荷李活廣場1樓全層&#13;<br> (g)永安百貨　27106288　佐敦彌敦道345號永安九龍中心&#13;<br> (h)吉之島10元廣場　34282138　銅鑼灣京士頓街9號家居廣場1樓</p></body></html>