<html><header><meta charset="utf-8"><title>一味窩輪：平水值86仙4441抵到爛</title></header><body><h1>一味窩輪：平水值86仙4441抵到爛</h1><p>雞年首日紅盤有睇頭，恒指升171點，上破萬四。滙控（005）升1.50元，收132.50元，帶動恒指上移54點。3個月前，滙控最高136.50元，估計雞年唔使好耐，可破上次高位，然後更上一層樓。渣打（2888）升4元，收148.50元，撲向月前新高，對滙控亦會起帶動作用。&#13;<br> 滙控C輪4441：滙控C輪槓桿率大嗰批，例如4507、4550、4659與4447，升幅29%至47%。滙控如果幾蚊幾蚊咁跳升，揸槓桿率大嘅C輪當然賺到笑。不過，唔想太刺激，始終揀最大成交金額嘅4441，比較着數。4441如果跟足正股（升1.50元），應升15仙，昨日只升得4仙。隻輪6月尾到期，輪價68仙，溢價負1.4%，槓桿率19.5倍（有效17.1倍），引伸波幅7.4%。就算計埋正股未來兩季派息估計2-2.5%因素，都冇理由有1.4%負溢價。其他多幾個月嘅C輪有溢價，如果4441冇溢價，嘩，原來值86仙，68仙可以買到，抵到爛。想搏殺啲，買3682。&#13;<br> 中銀C輪9169：中銀（2388）收14.65元，升0.10元，有機會繼續升。買C輪，揀9169，輪價22.5仙，溢價負0.1%，槓桿率6.5倍（有效亦係），末日輪唔使理引伸波幅，要留意下周二最後交易。唔想賭末日輪，揀4578，7月尾夠鐘，輪價10.1仙，溢價3.8%，槓桿率14.5倍（有效8.6倍），引伸波幅22.1%。&#13;<br> 章盛</p></body></html>