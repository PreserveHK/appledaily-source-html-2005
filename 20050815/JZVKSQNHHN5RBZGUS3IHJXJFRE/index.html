<html><header><meta charset="utf-8"><title>　　《經濟》慶功知慳識儉 - 李八方</title></header><body><h1>　　《經濟》慶功知慳識儉 - 李八方</h1><p>《經濟日報》唔覺唔覺已經上市個幾禮拜，股價一直企穩，上禮拜五收市報兩個兩毫半，原始股東用個七認購進帳可觀，真係值得慶祝吓。&#13;<br> 八方聽聞馮老闆準備今個禮拜六喺金鐘搞個慶功宴，請班夥計一齊食番餐，以慶賀上市成功，亦多謝咁多手足多年辛勞，令《經濟日報》成為市值近十億嘅集團。三大股東揸住六成幾，印印腳可也。&#13;<br> 而呢個慶功宴，更歡迎攜眷參加，不過個「眷」要科款。初初話每位二百五，後來可能有啲噪音，最新消息係配偶免費。&#13;<br> 但有夥計就問：咁如果帶個仔嚟，使唔使畀錢呢？咁又有道理，但亦難處理，佢哋有一千零四十九人，如果一人帶一個，條數好襟計。從正面睇，管理層咁知慳識儉，照計一定會保護股東利益，小股東可以放心噃。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>