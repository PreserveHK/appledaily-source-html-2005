<html><header><meta charset="utf-8"><title>煲碟王：《貓女俠》捉到賊嘅好貓</title></header><body><h1>煲碟王：《貓女俠》捉到賊嘅好貓</h1><p>之前曾經喺《蝙蝠俠》系列出過場嘅貓女，有唔少戲迷都可能還有印像，不過當時只可算係大配角，而喺《貓女俠》一片中，貓女終於擔正成為主角，並由03年榮登奧斯卡金像影后嘅黑人女星荷爾芭莉（HalleBerry）以一身性感惹火造型飾演，睇落亦有唔少新鮮感，新返3區DVD碟，不妨看看貓女俠如何伸張正義。&#13;<br>&#13;<br>記者：許福合</p><p>這套《貓女俠》選角方面都曾經有多個人選，全係有實力星級明星，不過後來因為檔期等因素，其中兩位女星皆未能參演，最後就由03年曾榮登奧斯卡金像影后嘅黑人女星荷爾芭莉出演《貓女俠》嘅靈魂人物貓女，有具名氣影星出演，加埋電影迷一向相當受落漫畫人物作題材，未上畫亦一直人氣高企。</p><p>埃及貓賜力量</p><p>故事講到菲絲原本係一個柔弱嘅人，在鹽湖城過着平靜嘅日子，為一間化妝品公司出任美術設計師，但一次無意中，菲絲發現咗公司老闆（班哲文畢烈特飾演）和他妻子（莎朗史東飾演）嘅犯罪秘密，最後更被派出殺手殺死。這時一隻曾被菲絲救過埃及貓出現，為咗報恩，它施展法力使菲絲獲得重生。復活後菲絲擁有神秘且強大嘅力量，動作變得敏捷，身懷絕技，同時具備咗貓嘅洞察力同直覺，成為貓女俠。當換上緊身皮衣，貓女俠菲絲會生活於黑夜，並四出尋找線索以揭發仇人陰謀。</p><p>兩代性感女神</p><p>欣賞此片，當然會留意到此片角色造型，主角菲絲一身性感皮衣、皮鞭當然夠晒搶鏡，不過同場另一位上代性感女神莎朗史東亦相當搶戲份，還記得《本能》時，莎朗史東人氣度可以話一時無兩，而在《貓女俠》中，莎朗史東亦顯示出那種型格，雖然青春不再，但扮演貓女俠嘅死對頭海戴爾，一個冷傲外表下，隱藏邪惡嘅角色，對她來講亦唔算難事，與荷爾芭莉一同出演，亦有唔少火花，可以話將劇中男角都比下去，所以觀眾欣賞此片時，必定要留意一下，兩代性感女神演技大鬥法。</p><p>漫畫中誕生</p><p>貓女俠這一角色一開始從漫畫中誕生，原來已經經歷咗60多年。原版漫畫中貓女被設定為同蝙蝠俠對立嘅人物，可以話亦正亦邪，而真人版貓女能予人深刻印像，一身異常火辣嘅裝扮加上性感身段更凸顯貓女本色，正如荷爾芭莉在訪問片段中提到：「貓女身懷絕技，能像貓一樣跳躍，或者做貓所能做一切動作，但要知道，貓女並唔係超人，所以劇中她不會做出「正義」之舉，只係想做就去做。」不過電影終是電影，觀眾還是希望會有個完美結局，最終貓女站到正義嘅一面，成為打擊犯罪分子嘅英雄。</p><p>Bonus：人物訪問</p><p>DVD碟中還收錄咗多個劇中主要主角、導演訪問，想知道多啲拍攝背景花絮就要記得煲埋。</p></body></html>