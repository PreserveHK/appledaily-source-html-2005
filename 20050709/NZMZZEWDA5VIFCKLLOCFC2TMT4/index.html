<html><header><meta charset="utf-8"><title>一味窩輪：信德C輪冇隻買得過</title></header><body><h1>一味窩輪：信德C輪冇隻買得過</h1><p>倫敦大爆炸，港股先升後跌，恒指埋單唔見66點，算係損傷輕微，但啲窩輪則傷勢唔輕，跌幅超過15%以上嘅，有50隻以上，當然全部係C輪。&#13;<br> 信德C輪3638：賭業股有C輪者，僅信德（242）1隻。賭業股近排散晒，好彩賭業股C輪唔多，否則更加死得人多。昨日死火輪榜上，信德C輪3638排第3，收1.5仙，碌低40%，有9球易手。&#13;<br> 炒3638，真係有血有淚。隻輪喺去年12月9日，由發行商「把握時機」喺信德開始出煙嗰陣發行，發行價25.4仙，掛牌5日，狂升上77仙，正股造8.20元。當時，隻輪溢價高達91%，槓桿率僅1.06倍。咁嘅數據炒輪，唔輸到唔清唔楚至奇。由高位起計，3638大散98%。隻輪10月尾到期，溢價19.9%，槓桿率45.3倍（有效10.2倍），引伸波幅33.3%。&#13;<br> 3638去年12月登場後不久，3731、3804、3818與3819先後出爐，到𠵱家，又係隻隻散晒。信德C輪，冇邊隻諗得過，一係溢價高到離譜，一係成交一片空白。要賭，不如賭正股，不過，最好連正股都唔賭。&#13;<br> 國壽C輪3740：登上死火榜而交投勁嘅，有國壽C輪3740，收7仙，跌36%，成交金額47球。正股（2628）收5.20元，跌1格。3740喺9月初夠鐘，溢價9%，槓桿率74.3倍（有效18.5倍），引伸波幅24.5%。隻輪昨日最高11.7仙，最低5.9仙，波幅達100%。未來日子，正股上落三兩格，隻輪升跌幾十巴仙，炒賣如同喺葡京買大細。&#13;<br> 章盛</p></body></html>