<html><header><meta charset="utf-8"><title>新車速報︰開篷超跑BoxsterS型得自在快得輕鬆</title></header><body><h1>新車速報︰開篷超跑BoxsterS型得自在快得輕鬆</h1><p>唔需要識「機關槍轉波法」，亦冇必要下下Set到個避震硬一硬「櫈」到腰骨痛；𠵱家揸跑車，可以好舒服，郁吓隻手指就拖到波，㩒個掣就可以改變懸掛設定。剛到港新一代BoxsterS就係一架擁有極佳操控性及舒適度嘅開篷跑車，洶湧嘅力量輸出配合一系列電子操控系統，駕駛時一切動作都可以從容不迫，盡情享受頭髮被風吹起嘅感覺、以及其他人嘅豔羨目光。&#13;<br>&#13;<br>記者：馬慶武　攝影：陳偉強</p><p>造型顯露型格個性</p><p>開篷跑車一向都係充滿魅力嘅車種，孭住保時捷牌頭嘅新一代BoxsterS更加係充滿型格個性。車頭TurboLook泵把連整流器極為跑格，一對Bi-Xenon頭燈亦神氣十足。比上一代更大嘅四輪18吋合金胎軨更係BoxsterS嘅標記。排氣喉聲線雄渾，雙喉置於車尾底中間別樹一格。最後車尾可升降嘅定風翼及銀色鑲字則係保時捷BoxsterS嘅身份象徵。</p><p>數碼秒表富落場感</p><p>以真皮及鋁合金組成嘅車廂高格調得嚟絕唔老套。三幅式半皮半金屬軚環、立體三圓表板、真皮全方位電動桶椅，豪華超跑格局係意料中事。中控台頂新加裝上SportChrono數碼秒表，除令車廂增添落場跑格之外，實際用途可以監控座駕嘅行駛狀況。另外Boxster對乘客及駕駛者嘅安全保護亦非常出眾，除擁有椅背外側保護胸部及門邊氣袋外，更加係全球首款配備頭部安全氣袋嘅雙座開篷跑車。</p><p>電子設定雙重性格</p><p>開篷跑車，當然要畀到駕駛者悠閒寫意嘅感覺。BoxsterS嘅操控性就非常稱職而且體貼。TiptronicS加減波嘅靈敏性、引擎輸出嘅澎湃程度實在唔使多講，PSM(PorscheStabilityManagement)、ASR、ABS連ABD等多套電子系統更為用家提供充足輔助。而另行選配嘅保時捷主動懸掛管理系統更能憑一個按鈕而改變跑車嘅緩衝器運作程式，加埋電子調校避震，平常行街唔使受硬避震之苦，想揸快啲嘅時候亦可提供更跑車化嘅設定。而且BoxsterS屬於中置引擎嘅跑車，高速轉向時更能體會其完美嘅低重心分布，見彎劈彎收放自如。</p><p>型格車身</p><p>前後行李箱</p><p>保時捷BoxsterSSpecifications</p><p>引擎：3179cc水平對向六汽缸DOHC&#13;<br> 馬力：280ps/6200rpm&#13;<br> 扭力：32.7kgm/4700-6000rpm&#13;<br> 傳動：5前速TiptronicS加減波，後輪驅動&#13;<br> 懸掛：（前）麥花臣支柱（後）麥花臣支柱&#13;<br> 制動：（前）透氣碟（後）透氣碟（ABS）&#13;<br> 輪胎：（前）235/35ZR19MichelinPilotSport&#13;<br> 　　　（後）265/35ZR19MichelinPilotSport&#13;<br> 尺碼：4329×1801×1295mm&#13;<br> 軸距：2415mm；車重：1345kg&#13;<br> 0-100公里：5.5秒；極速：268km/h&#13;<br> 平均耗油：10.4L/100km&#13;<br> 車輛提供：保時捷中心（29262911）</p><p>其他雙座開篷跑車</p></body></html>