<html><header><meta charset="utf-8"><title>數碼影音︰CASIOEXILIMEX-Z572.7吋巨芒夠省鏡</title></header><body><h1>數碼影音︰CASIOEXILIMEX-Z572.7吋巨芒夠省鏡</h1><p>每年PMA相機展過後，大量新DC都會搶先推出，可以話相機界嘅黃金周，雖然今年整體比較遜色，不過新機返貨效率仍然唔差，好似CASIO上星期先介紹過部扭芒P505，今個星期再現一部人氣之選，集齊一般用家之最愛─薄身、輕細，而且擁有相界中之最大芒，尺寸達到2.7吋，絕對唔講得少，相片影得唔靚，再唔可以用芒細做藉口。&#13;<br>&#13;<br>記者：許福合　攝影：陳偉強　ImageGirl：Zoe</p><p>講到CASIO嘅EXILIM系列，因為「變種」太多，可以將所有型號數出嘅人絕對唔多，不過用家都會將EXILIM與卡片機、大芒劃上等號，作為此系列新一員，Z57同樣擁有以上特點，而且LCD芒更進一步「拉大」至2.7吋，成為今年PMA展其中一個焦點話題。睇相同睇實物一向會有好大分別，Z57效果就更為強烈，事關Z57同上代Z55，體積其實相差不大，但換上個2.7吋超芒，機背幾乎被LCD完全佔用，比例特別誇張，而按鈕都被迫至機身右邊，更強調用家單手操作，位置不多之下，欠缺實用性嘅ViewFinder亦被放棄，不過應對用家影響不大。用上大吋數LCD，除咗拍攝睇得更清楚外，屏幕更可容納更多即時資料，如Histogram顯示曝光情況等，協助用家更易一擊即中。</p><p>Profile</p><p>感光元件：525萬像素CCD&#13;<br> 變焦：3倍光學、4倍數碼&#13;<br> 記憶卡：SD/MMC（內置9.3MB）&#13;<br> LCD：2.7吋&#13;<br> ISO：50/100/200/400&#13;<br> 電源：專用鋰電池&#13;<br> 體積：88.5×58×22.5mm&#13;<br> 重量：130g&#13;<br> 查詢電話：29262320（捷成洋行）</p><p>機身保持輕細</p><p>Z57所使用薄機身，可列入卡片相機之列，牛仔褲都輕易放得落，加埋超輕機身，只有130g，攜帶上絕對方便，不過薄身機缺點通常係變焦能力相對較低，Z57亦唔例外，鏡頭伸到盡，光學變焦都係去到標準嘅3倍，還好數碼都有4倍，都叫做補番數，不過變焦速度只算一般，要經常將畫面拉前拉後就唔覺爽快。至於講到相片質素，Z57仍然保持在500萬像數水平，雖然無咩驚喜，不過對大多數用家仍然能滿足需要。另外，上代Z55嘅優點亦得到保留，如1.6秒啟動、0.01秒時滯、7點自動對焦及無間斷拍攝影片等，都令操作時特別稱心好用，尤其對焦夠爽，即使拍攝反差不大地方，對焦反應亦有高水準表現。</p><p>超慳電設計</p><p>近年數碼相機都開始注意電量問題，事關影到一半，要換電實在非常麻煩，Z57呢方面就做得相當唔錯，使用專用鋰電池，在充滿電情況下，以CIPA標準，可以有400張拍攝紀綠，與同期推出P505相比，亦只係220張，可見Z57機件設計上已特別注意降低用電量，實用性大為提高！與CASIO其他相機一樣，Z57同樣具備多個預設拍攝模式，總數多達23個，今次更具備2組新場景選擇，「名片及文檔」可作平面拍攝之用，並保證影像能自然垂直，另一個「白板」功能就更好用，可隨時按需要選擇畫面某一個部份再作儲存，亦可替相片剪裁，另外亦設有一個「Bestshot」模式，讓用家自行設定經常使用拍攝模式，簡單易用。</p><p>大芒機玩家至愛</p><p>大芒機愈來愈得用家歡心，甚至成為買機條件之一，巿場自然會有反應，提供足夠機款供用家選擇。</p><p>查詢電話</p><p>（a）三洋	21936528&#13;<br> （b）BenQHK	23306929&#13;<br> （c）Panasonic	28330955&#13;<br> （d）柯達（香港）	800901514&#13;<br> （e）SONYHK	23452966</p></body></html>