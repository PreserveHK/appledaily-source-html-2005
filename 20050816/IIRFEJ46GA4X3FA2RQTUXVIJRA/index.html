<html><header><meta charset="utf-8"><title>　　吳方笑薇臨別教買原子筆 - 李八方</title></header><body><h1>　　吳方笑薇臨別教買原子筆 - 李八方</h1><p>就嚟退下地球之友總幹事火線嘅吳方笑薇，環保形象深入民心，臨別秋波，佢喺最新一期嘅《選擇》月刊講佢嘅綠色消費方法，原來佢買嘢會左度右度，唔單止度價錢，重會睇吓環唔環保，秤吓消費背後嘅代價，好似買原子筆，佢都會買可以換芯嘅。&#13;<br> 吳方笑微又話，香港人唔識利用消委會熱線，如果你想買一盒豆奶，可以打去問吓有冇測試過產品嘅基因成份喎。八方心諗，如果有市民學佢話齋，想買嘢就打個電話去消委會，相信一定可以減少香港人過度消費嘅現象，消委會重會好唔得閒㖭。&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>