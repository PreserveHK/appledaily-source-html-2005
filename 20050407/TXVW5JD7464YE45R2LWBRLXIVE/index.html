<html><header><meta charset="utf-8"><title>　　肥龍上陣豪情護煲呔 - 李八方</title></header><body><h1>　　肥龍上陣豪情護煲呔 - 李八方</h1><p>面對土共叫罵聲不絕，曾爵士密謀組班，政務司司長人選，中環熱傳，將會係由新鴻基回塘嘅許仕仁！&#13;<br> 許仕仁花名「肥龍」，同一早劈炮嘅「骨精強」黎慶寧，並稱「殖民地政府雙雄」，今次配合曾司長嘅強勢，就梗係「豪情」萬丈！許仕仁埋位，最厲害嘅就係，第一響定係做兩年就走，若然當撈曾連任，佢都會提早告老歸田，唔同你癲，呢一招即是擺到明，肥龍嘅職責，將會係前鋒敢死隊兼罪惡剋星，以後政壇嘅「厭惡性工作」（Dirtyworks），例如專程對付蔡菜子呢亭逢曾必反嘅「新瞓街」人士，肥龍將會成為暴龍，一啲都唔客氣！&#13;<br> 原來早有分工，唔怪得當奴一反常態，面對蔡菜子嘅街市賣菜婆式辱罵，竟然一啲怒容都冇，反為滿面堆笑，幾乎重High到對住貌美如花嘅「北角呂秀蓮」吹埋口哨㖭！&#13;<br> 肥龍做得兩年，即是置個人生死於度外，邊個肆意踩場搗亂，隨時攬住煲呔嘅政敵，同佢一齊碌落山坑，壯烈犧牲！至於唐唐，聽講亦一早向曾爵士輸誠歸順，因為肥龍兩年後退休上神枱，得到當奴頒授大紫荊榮升為「八部天龍」之後，政務司司長個位，將會由唐唐接任，再坐多五年，就可能輪到唐唐扶正嘞！</p><p><spanclass>未來兩年有排惡鬥 &#13;<br> 中方早有部署，所以「護法」王振民先至突然騎呢改口，話煲呔只會做七年！嘩，七年即是阿董搞殘香港咁耐嘅時光，點等呀？唔怪得土共紮紮跳咯！&#13;<br> 今次老左大反撲，行動相當立體，除咗由蔡菜子在前台泥漿隻揪煲呔，文膽邵波波，亦公開向商界嘅誠哥叫陣，公然就誠哥嘅「千絲萬縷論」予以駁嘴，話唔怕千絲萬縷，最怕一絲一縷，向北京堆砌告狀！&#13;<br> 誠哥早已避咗表態，話人格高尚，唔止煲呔，除咗一小撮，個個有份，點知咁都俾土共鎖定！唔知係咪咁，當奴整件許仕仁頂住先，未來兩年，肯定好睇！&#13;<br> 許仕仁一向好辣，有名你叫，即「或許是人」，亦即或許不是人，或許是神，亦或許是鬼，都唔定，肥龍過江，肯定有排惡鬥咯！&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</spanclass></p></body></html>