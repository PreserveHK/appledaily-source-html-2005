<html><header><meta charset="utf-8"><title>SAGEMMyX6-2薄版小白Sell靚聲MP3</title></header><body><h1>SAGEMMyX6-2薄版小白Sell靚聲MP3</h1><p>法國SAGEM最令人印象深刻嘅手機，都非MyX-8莫屬，外形由LV設計師Ora-Ito操刀，加上一個畫質極高嘅大芒，到𠵱家都熱賣$2,980；SAGEM今個星期新返一部MyX6-2，明顯都係玩佢個可愛「小白」路線，不過機身就明顯偷薄咗，當中重特別加強MP3功能，勁Sell超靚立體聲，最重要係機價唔貴，$2,480就到手！&#13;<br>&#13;<br>記者：梁瑋瑜&#13;<br>攝影：黃子偉&#13;<br>ImageGirl：Peggy（StarryLand）</p><p>SAGEMMyX6-2其實出了兩隻色版本，分別為藍色及白色，不過香港代理方面，為咗要接住MyX-8嘅餘威，所以今次淨係返咗單一款白色！不過老實講，白色版本真係靚仔好多，藍色版本感覺「娘」味較重！</p><p>MP3靚播立體聲</p><p>MyX6-2有個內置音樂播放程式，可以播放MP3、AAC、AAC+，控制歌曲播放、暫停等等操作都好容易，另外重可以選擇隨機播放或者重複等等，似足一部MP3機，跟機送埋一對白色嘅立體聲耳筒，記者試聲嘅時候發覺音質認真唔錯，開到好大聲都唔會拆！播得MP3，用家當然好關心儲存問題，MyX6-2內置記憶體只得10MB，不過就支援最高256MBMicroSD卡，幾十首歌可以慢慢播啦！</p><p>手機相片後期加工</p><p>機身鏡頭使用130萬像素，一般嘅白平衡同特別效果當然唔少得，特別在影咗嘅相片，都可以喺部機度加入後期效果，好似浮雕、反白咁；而且影相嘅時候係用全螢幕取景，相比普通手機睇一格仔，影相梗係清楚好多。MyX6-2有拍片功能，以3GP格式儲存，用《QuickTime》就可以睇番，十分方便，呢部機重支援播放JPEG、PNG、BMP、GIF圖片檔同埋3GP、MP4短片檔，喺手機嚟講支援嘅檔案類型都算多。</p><p>Outlook同步郵件</p><p>MyX6-2嘅外形同一般直身機差不多，望落重有Nokia6230嘅影子，相比之前嘅MyX-8就雖然冇咁獨特有型，不過瘦身成功，亦都有另一種吸引力。呢部機有一個十分之特別嘅設計，就係機身前後都可以「金蟬脫殼」，用得悶悶哋，又可以換吓其他顏色殼。MyX6-2嘅螢幕有2吋，喺直身機嚟講算係大，而且重有26萬色，解像度有220×176，顯示質素非常之出色，呢部機雖然唔係PDA或者智能手機，但內置程式可以同《Outlook》進行同步，輕而易舉將電郵同埋聯絡人Sync入手機裏面，呢個價錢買到咁嘅功能，真係好抵！</p><p>部機嘅機殼、鍵盤都可以拆出嚟，想換殼都好容易。</p><p>Profile</p><p>尺寸：110×47×19mm&#13;<br> 重量：104g&#13;<br> 制式：GSM900/1800/1900三頻&#13;<br> 通話時間：4小時&#13;<br> 待機時間：350小時&#13;<br> 記憶體：10MB/microSD&#13;<br> 鈴聲：64和弦/MP3&#13;<br> Vision（23919029）</p></body></html>