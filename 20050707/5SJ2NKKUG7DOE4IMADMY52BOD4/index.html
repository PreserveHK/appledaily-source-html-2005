<html><header><meta charset="utf-8"><title>外星人治港 - 陳也</title></header><body><h1>外星人治港 - 陳也</h1><p>最好由甚麼人治港？胡主席握完手、塵埃落定以後，大企業家才這樣說：不需要是好人，因為好人未必能做好事，像董先生。香港需要強人，曾特首正是一個強人。&#13;<br> 強人治港，特區會不會發展成為強戰世界？&#13;<br> 我也贊成，強人幾合用，如果是女強人更佳。香港女強人像平治房車，數落唔少，計有「鐵蝴蝶」和「香港良心」，「掃把頭」是後起之強，開頭係威係勢，不過最後頭痕失守，被廿三條射穿大細龍門，八強止步。雖然謠傳她會復出，恐怕強勢已去。&#13;<br> 除了男女強人，鐵人治港也不錯，鐵腕之下，鋁窗邊敢話跌就跌。鐵人用鐵窗，西九那隻天幕自然變成鐵幕。鐵，就是勝在冷，凍感之都比迪士尼更出名，好快變亞洲避暑勝地，成為東南亞的北歐。在鐵人的鐵三角班子領導下，香港想窮或者想軟都難。&#13;<br> 嫌強人鐵人太寡，聖人做特首，相信無人異議。聖人都有錯，認錯落台就得，不用殉教的。問題係，特區裏誰是聖人誰不是，有排爭拗。又再勞煩人大釋法，很悶吧。最好用《達文西密碼》破解，齊齊飲勝乾杯happyhour，睇吓邊個酒後吐真言就知。&#13;<br> 對上述三種人都不滿意的話，最好搵高人治港。有高人指點，趨吉避凶，永無金融風暴，天災人禍過門不入，庫房的錢從天上滾滾跌下來（俾楊永強講中！），政府年年七一搵人上門派錢，還上街遊行的肯定是外星人。</p></body></html>