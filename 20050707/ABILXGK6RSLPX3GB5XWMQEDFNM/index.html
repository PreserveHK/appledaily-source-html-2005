<html><header><meta charset="utf-8"><title>　　小六女生IT瓣瓣掂 - 李八方</title></header><body><h1>　　小六女生IT瓣瓣掂 - 李八方</h1><p>家陣啲小朋友細細個就識用電腦上網，喺油蔴地天主教小學（海泓道）讀緊小六嘅陳穎汶就重犀利，小小年紀，已經唔買聖誕卡，改為用Flash整動畫賀卡送畀親朋戚友，認真環保。佢重整咗個網頁介紹大熊貓，話要畀多啲人認識呢種瀕危動物咁話喎。唔止呀，佢一年前已經開始喺社區中心做義工，教其他小朋友上網。結果，佢喺千七個小學生當中脫穎而出，奪得電腦教育學會舉辦嘅資訊科技挑戰獎勵計劃「最優秀金章學生」冠軍。&#13;<br> 科大校長朱經武係今次頒獎禮嘅主禮嘉賓，佢話自己細個嗰陣冇機打，淨係可以打麻雀，重要係用碼子射、識飛嗰隻。佢見到𠵱家啲小朋友唔用彈弓用滑鼠，覺得好開心，希望佢哋自細培養用電腦嘅技能，第日做IT人就有前途。但係一講到校長自己嘅前途，佢就守口如瓶，對於續約問題乜都唔肯講。&#13;<br> &#13;<br> 傳真︰2623-9278&#13;<br> 電郵︰pf_lee@appledaily.com</p></body></html>