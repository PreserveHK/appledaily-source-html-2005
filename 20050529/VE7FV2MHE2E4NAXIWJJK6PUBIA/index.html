<html><header><meta charset="utf-8"><title>　　高官議員和波收場 - 李八方</title></header><body><h1>　　高官議員和波收場 - 李八方</h1><p>立法會議員噚日同政府官員打一年一度足球友誼賽，由於煲呔曾辭職選特首，隊波就交由署理政務司司長孫明揚領軍，議員隊陣中有民主派參選特首候選人李永達，話就話達仔賽前同孫公握晒手好老友，萬一政府輸波，特首「第一戰」就輸，你叫煲呔顏面何存？&#13;<br> 原本高官隊係威係勢領先二比一，連議員隊唯一入球機器陳偉業射十二碼都宴客，點知後來達仔要去選舉論壇走先，陳偉業立即入番一球迫和二比二完場，大嚿話今年高官隊喺老董下台、保皇黨「內應」下，果然士氣大振，由上年輸波變今年和波，但八方話更大可能係因某人辭咗職，一向心入面好唔順呢個人嘅公務員，自然零舍醒神，出年某人更上一層樓，可能又變番輸波！&#13;<br> &#13;<br> &#13;<br> 爆料熱線：29290000、27860099&#13;<br> 報料傳真：26239278&#13;<br> 報料電郵：pf_lee@appledaily.com</p></body></html>