<html><header><meta charset="utf-8"><title>曾慶紅衣著品味看齊西方領導</title></header><body><h1>曾慶紅衣著品味看齊西方領導</h1><p>曾慶紅在港的行程雖極為緊湊，但仍不忘注意穿衣之道。他參觀馬會、探訪得寶花園居民及彩頤居長者時，均穿上潔白的長袖恤衫，配以黑色的西褲；到訪國際金融中心、中聯辦及出席晚宴時，則換上整齊的黑西裝，繫上暗紅底色、黃色線條的領帶。有時裝設計師指曾的衣着恰當，品味可與西方領導人看齊，惟探訪民居時不宜穿恤衫。&#13;<br> 時裝及形象設計師夏嘉懋認為曾慶紅的衣着頗得體，昨日天氣稍炎熱，加上是星期日，曾探訪巿民時卸下西裝，可以表達親切，打破隔膜，「打呔西裝反而唔好，令人覺得高高在上，𠵱家咁樣就不失斯文。」</p><p>家訪可再隨便一些</p><p>另一時裝設計師鄧達智則認為曾仍過於拘謹，「可能佢太倉卒啦，探訪家庭可以再casual（隨和）啲，可以着件Polo恤，淺藍色、白色都幾好，有格仔嘅，可以更平易近人。」鄧指曾一套衫「着全場」可以原諒，但建議對方在不同場合配搭不同顏色的領帶。「其實佢去馬會淨係着恤衫係有啲odd（奇怪），佢可以打番呔，淡金色呀、條子都可以，出席晚宴時可以用番深色、棗紅色，就可以顯出佢嘅地位。」&#13;<br> 曾慶紅昨日到訪得寶花園住戶時，曾緊握着男主人的手，又不時拍其大腿，訓起話來會豎起食指，指向上方，在彩頤居與長者茶敍時則不斷與長者握手。常往內地營商的鄧達智說，這些動作在內地是非常標準的做法，「好似搭膊頭、搭大髀或者膝頭，有時喺內地傾生意，可能會成個過程搭住你大髀，起初都會有啲唔慣，但係喺內地係表達親切嘅意思。」&#13;<br> 本報記者</p></body></html>