<html><header><meta charset="utf-8"><title>KODAKEASYSHARE-ONE<br>全球首部Wi-Fi插卡薄身DC</title></header><body><h1>KODAKEASYSHARE-ONE<br>全球首部Wi-Fi插卡薄身DC</h1><p>已經鬧咗不下數十遍，KODAK嘅DC設計千篇一律、冇厘新意！不過今次真係要讚番次，剛公布於10月推出，全球首部可配置Wi-Fi插卡嘅薄身DC——KODAKEASYSHARE-ONE，將以599美元（約港幣$4,672）強勁登場！&#13;<br>400萬像素、3倍光學變焦，基本規格好似冇乜特別喎；睇真啲！機背「面板」，竟然可以成塊向前作不同角度「扭過嚟」，個3"無敵大芒重要係TouchScreen！佢除咗可以俾你作一般功能選擇外，重可以玩相機「執相」（例如剪裁相片），真係幾強吓！&#13;<br>機頂重有一個SDIO插槽，佢可以對應Wi-Fi（802.11b）連接無線網絡！基本玩法，利用Wi-Fi連上電腦傳相、直駁Printer打印，就一定走唔甩㗎啦！不過更強係佢重可以直連無線網絡，用相機直發e-mail傳相畀人！據知美國嘅T-Mobile，將會在美國本土旗下嘅Hotspot，提供連線服務；到香港出機時，大家可唔可以邊歎咖啡、邊傳相？真係要睇吓香港柯達夠唔夠積極喇！&#13;<br>不過最恐怖係機身內置256MB記憶體，相對大家手上嘅「激激聲」記憶卡，好似唔係好多！但對一部只有400萬像素DC嚟講，唔帶卡出街影相，都可以話完全冇問題；再諗番市面上好多DC仔，都重係好「小氣」送緊16MB、32MB，內置256MB記憶體，簡直有如天文數字！其實𠵱家啲記憶體價格不斷下滑，DC內置高容量記憶體，極有可能成為一種新趨勢，勝在價錢唔貴、又有賣點，何樂而不為！&#13;<br>記者：朱崇德</p><p>Profile</p><p>感光元件：400萬像素CCD&#13;<br> 變焦：3倍光學、3.3倍數碼&#13;<br> 顯示屏：3"TouchScreen&#13;<br> 記憶媒體：SD卡（內置256MB）&#13;<br> 重量：225g&#13;<br> 尺寸：103×63×26mm</p></body></html>