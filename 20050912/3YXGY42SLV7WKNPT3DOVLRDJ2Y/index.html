<html><header><meta charset="utf-8"><title>一味窩輪：大市炒上落恆指輪熱鬧</title></header><body><h1>一味窩輪：大市炒上落恆指輪熱鬧</h1><p>大市上上落落，一啲炒家費事揀個別輪炒，向恒指輪埋手。上周五，成交金額最大嘅輪，清一色由恒指輪包辦，有C有P。&#13;<br> 上周五，港股總成交168.7億元，窩輪佔37億元，佔總成交21%。恒指C輪與P輪總成交金額19億元，即每10萬銀窩輪成交中，有略超過5萬銀係恒指輪。&#13;<br> 一般藍籌輪，C輪對P輪嘅成交比例，喺5-10對1左右。大市升之時，藍籌C輪炒家贏多過輸家。大市跌之時，則炒家同聲一哭，輸家多過贏家幾倍。&#13;<br> 炒恒指輪唔同，炒家做嘢唔再太過單邊。恒指C輪兌P輪成交，大約係1.4對1。&#13;<br> 恒指C輪9252：經過幾日變化之後，明年2月27日同日到期嘅恒指C輪「4大天王」，即成交金額最勁嘅4隻，係9252、9378、9295、9372。「4大」總成交金額達8億元，即每10萬銀恒指C與P輪成交中，有4.2萬銀係「4大」。&#13;<br> 吼低買恒指C輪博大市彈上，「4大」中𠵱家條件最靚嘅仍然係9252。邊隻最抵買，隔三兩日就因輪價步伐唔一致而有變化，炒輪要靈活。&#13;<br> 章盛&#13;<br> </p></body></html>