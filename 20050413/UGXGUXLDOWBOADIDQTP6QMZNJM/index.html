<html><header><meta charset="utf-8"><title>手機變Webcam駁Notebook任玩視像</title></header><body><h1>手機變Webcam駁Notebook任玩視像</h1><p>隨着3G手機嘅興起，令到唔少人都鍾意周街玩視像，雖然睇住嚟傾更加開心，不過通話費亦都唔平，想見耐啲都要就住就住。不過BenQ最新推出嘅A520手機，內置30萬像素鏡頭，唔單止可以影相，更可做埋Webcam，駁住部Notebook就可以隨時隨地玩視像，想見幾耐、傾幾耐，都唔使睇住個荷包做人！&#13;<br>&#13;<br>記者、攝影：劉耀祥　ImageGirl：小慧</p><p>PROFILE</p><p>制式：GSM900/1800/1900三頻&#13;<br> 顯示器：6萬5色（128×128像素）&#13;<br> 鏡頭：30萬像素&#13;<br> 記憶體：內置1.5MB&#13;<br> 功能：Webcam、40和弦、MMS、JAVA、GPRS&#13;<br> 備用時間：30-120小時&#13;<br> 通話時間：1-3小時&#13;<br> 體積：82.5×44.8×22.6mm&#13;<br> 重量：96g</p><p>「一見鍾情」唔淨止講對男仔或者女仔，買手機一樣好重要！第一眼睇見A520，賣相都幾特別，雖然大路嚟講，都只係一部普通摺機，不過前後機面都用上復古式格仔紋，若然閣下屋企有張格仔梳化，就真係襯到絕！只可惜美中不足嘅地方，就係格仔紋機殼只係用塑膠製造，如果用上皮面，質感更佳之餘，復古懷舊感覺肯定更加徹底！</p><p>棟直部機變Webcam</p><p>A520雖然大玩復古Look，不過功能上一啲都唔復古，兼且重好「IN」㖭！因為機背內置30萬像素鏡頭，影完相之後，重有多種特別效果任你玩，想變得更Sharp或者玩沙龍Feel都冇問題。之但係更好玩就係可以接駁電腦，將機背鏡頭變成Webcam，鏡頭斜斜哋，方便用家棟直部機玩視像！隨機亦都會有USBCable，只要插入手機連接電腦就可以玩得，用嚟玩《NetMeeting》或者《MSNMessenger》都非常方便！而且，影像效果亦唔錯，喺電腦上睇番，影像夠光夠清晰，反應亦都夠快，比起好多真正Webcam更加出色，冇話矇矇鬆鬆或者偏晒色。&#13;<br> 雖然Webcam效果唔錯，之但係可惜由於手機嘅6萬5色芒顏色就較為淡，線條亦都較粗，睇相效果反而就只係一般！</p><p>內置程式教健身操</p><p>今次A520唔止大玩影像，其他功能亦都相當出色，首先就係40和弦，或者好多人會話「好多手機都有40和弦喇！有乜咁出奇？」冇錯，從數字上睇可能冇乜出奇，不過真實表現往往比數字遊戲更實在！由於A520機面設有獨立喇叭，所以聲量相當大，兼且非常清晰，的確令人有驚喜。之但係更驚喜者，就係震機非常強勁，拎住10秒8秒竟然有手痹感覺，真係分分鐘兼做埋按摩器都重得！另外，A520亦支援JAVA遊戲，內置3個遊戲，亦都各有特色，較為特別嘅就係《PilatesTour》，嚴格嚟講唔算係Game，只係教你做健身操，不過裝喺A520度，就幾有意思，話唔定係驚大家玩視像玩得耐，所以就教吓大家玩健身操！</p><p>同級機比較︰影相摺機要架「細」</p><p>若果只有千零蚊「筆直」，又想搵部細細哋嘅摺機，其實選擇真係多如天上繁星，若果真係冇乜心水，不如睇埋以下嘅介紹先！</p><p>NECN338平價3G機</p><p>相當抵玩之3G機，淨機價都係千零蚊，而且機身輕巧，可旋轉10萬像素鏡頭影相拍片都冇問題。&#13;<br> 規格：WCDMA、GSM雙頻、6萬5色芒、40和弦、JAVA</p><p>PHILIPS655女士至啱</p><p>新上市之PHIILIPS摺機，機面大大個自拍鏡，可以做埋鏡仔用，女用家相信會好Buy！&#13;<br> 規格：GSM三頻、6萬5色內芒、64和弦、30萬像素鏡頭、GPRS</p><p>myTopV998插卡機種</p><p>雖然品牌未為人熟悉，不過機能卻相當強勁，全螢幕播片及聽MP3，更支援SD記憶卡！&#13;<br> 規格：GSM雙頻、26萬色內芒、64和弦、130萬像素鏡頭、GPRS</p><p>三星E330鵝蛋手機</p><p>無天線鵝蛋外形，流線感十足，功能上亦一般三星規格，30萬像素鏡頭及6萬5色芒。&#13;<br> 規格：GSM雙頻、6萬5色內芒、40和弦、30萬像素鏡頭、GPRS</p><p>INNO99抵玩細機</p><p>外形同INNO90十分相似，就算規格上亦差唔多，畫面同鈴聲依然精采，可惜鏡頭未轉為百萬像素。&#13;<br> 規格：GSM三頻、26萬色內芒、64和弦、30萬像素鏡頭、GPRS</p><p>查詢：&#13;<br> （a）萬方科技（27872626）&#13;<br> 旺角先達廣場G39&#13;<br> （b）菱科傳訊（21099998）&#13;<br> 旺角先達廣場G92</p></body></html>