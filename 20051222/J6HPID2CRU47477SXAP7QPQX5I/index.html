<html><header><meta charset="utf-8"><title>3大籃球鞋經典再現</title></header><body><h1>3大籃球鞋經典再現</h1><p>某日行經波鞋街，見到大大個高比仔、馬利安等廣告牌，原來一剔又玩番「Uptempo」、「Flight」同「Force」嘅概念，今次亦同時推出呢三個概念嘅新款以及同系列舊款複刻，同時又勾起我一些回憶！</p><p>Force──力的表現</p><p>Force系列係籃底下嘅「大隻佬」專用，因為氣墊厚同比較高筒，保護性夠強。當年由巴克利代言Force系列，佢腳踏AirForce180大戰哥斯拉，同埋以六呎六吋係籃底打到入總決賽，絕對係「力」的表現！到咗今日由「新野獸」A史杜達米亞同快艇嘅白蘭特擔正，雖然性格冇SirCharles咁鮮明（衰格），但力量卻不相伯仲！</p><p>Flight──飛人專用</p><p>Flight解作飛翔，在NBA當然係一班隨時飛起入樽嘅球員；例如以前快艇時代嘅朗夏柏，係勒邦占士出現之前，更加係Ohio（俄亥俄州）最強球員，係有腳傷之前更加同Jordan有得Fight。今時今日，最勁梗係「新澤西航空」卡達，着住Flight結合彈弓嘅VC系列，就真係好似裝咗彈弓一樣，睇佢之前對熱火力壓莫寧嘅入樽，只能說出”Wowwwww”呢個字！</p><p>Uptempo──全能的定義</p><p>Uptempo唯一印像只有我偶像柏賓的AirMoreUptempo，超大「AIR」印係鞋側真係cool到爆！同柏賓形象亦襯到絕。𠵱家UpTempo代言人Kobe的確繼承咗柏賓全能球風；鞋身亦比以前輕巧同貼地，更適合滿場飛嘅高比仔！&#13;<br> 有咗上面三大籃球鞋分類法，下次你去買鞋，咪唔使咁頭痛，唔知揀咩款囉！&#13;<br> Hleung-www.hk-kicks.com網主，耆英級波鞋迷，仍深信籃球鞋會復興……&#13;<br> Email:hleung@hk-kicks.com</p></body></html>