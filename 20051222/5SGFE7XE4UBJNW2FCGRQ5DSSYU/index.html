<html><header><meta charset="utf-8"><title>中環在線：King's猛人多陸叔認細個</title></header><body><h1>中環在線：King's猛人多陸叔認細個</h1><p>早幾日去採訪恒生大班柯清輝返母校演講，得知英皇書院今年慶祝80周年校慶，安排咗好多活動，好似開放日、專題講座、校慶音樂會、論壇、再聚校園日等等，明年7月中，更會在會展大禮堂開party，到時肯定又要擺過百圍。&#13;<br> 過咗馬路就到HKU嘅英皇，係官校中嘅名校，出過唔少猛人，淨係數財經界，就有恒生柯清輝、東亞李福善、恒基林高演、商台何佐芝、經濟日報馮紹波、長建甘慶林、嘉華許淇安、金管局李令翔、豐隆銀行譚炳勝、科大商學院院長陳家強……數都數唔晒。&#13;<br> 陸叔陳永陸亦係英皇出品，英皇慶祝75周年時，佢重係籌委主席；陸叔話，今年自己忙，所以只係幫母校搞一個叫做「金融市場面面觀」嘅講座，其他就等人哋搞，陸叔一講起英皇就好鬼雀躍，佢話林高演同佢係預科同學，排隊時隔籬就係高佢一屆嘅柯清輝，而由於中一到中七佢都係全班年紀最細嗰個，見親乜人都叫阿哥阿姐（英皇係男校，但預科收女生），咁就無人蝦佢；而佢最緊張就係餐晏仔，每日一聽到落堂鐘聲，就第一時間跑去canteen搵位食飯，日日都係佢最快。&#13;<br> 華華問佢點解揀英皇做第一志願，佢笑笑口話因為自己係潮州大男人，咁「King's」大過「Queen's」，所以咪揀英皇，無揀皇仁囉！&#13;<br> 李華華</p></body></html>