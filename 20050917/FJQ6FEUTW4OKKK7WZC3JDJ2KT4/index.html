<html><header><meta charset="utf-8"><title>短線遊：自製燈籠摸黑探密林</title></header><body><h1>短線遊：自製燈籠摸黑探密林</h1><p>中秋節，例牌活動係喺屋企做節，跟住約班Friend去BBQ、賞月、玩通宵……年年如是，會唔會有多少懨悶？今年想玩得特別及安全，何不跟高手自製燈籠，拎住佢，跟大隊夜探密林？若果你一個唔覺意，將燈籠整到烏喱單刀，探險時，就惟有靠八月十五嘅大月亮照住，都咪話唔激！&#13;<br>記者：梁學文&#13;<br>攝影：周旭文&#13;<br>Models：Joe、Grace、Elyse、陳彥丰（thegroup）</p><p>喺進行咁激嘅活動之前，當然要做熱身。作為城市人，為咗熟習一下大自然，大家晏晝就先參觀仿古觀星台！嫌未夠？再嚟個自然生態遊，喺導遊帶領下，向西貢水浪窩嘅樹林研習徑進發。呢度有二十幾種植物，聽導遊話，最常見嘅野芋係有毒植物，愈嫩就愈毒，咪亂掂！不過，野芋葉就大到可以用嚟當遮用！</p><p>紅樹林睇日落</p><p>玩咗一輪，差唔多日落，大家都把握時間，坐專車去泥涌紅樹林睇日落。行車途中，已經俾靚到爆嘅日落吸引。去到泥涌，對面係風光明媚嘅八仙嶺，加上金光璀璨嘅夕陽，大家都忍唔住唱句「夕陽無限好，好，好，好！」</p><p>雞手鴨腳　做夜行架生</p><p>入黑後，就係玩私人形式嘅中秋晚會，內容有手紮燈籠、猜燈謎、燒烤樂等；咁多個活動之中，至推介紙紮師傅親自指導嘅做燈籠項目，一來平時未必學得到，二來係為重頭活動——夜闖密林做預備！當大家食飽BBQ之後，就要攞住自製嘅燈籠，摸黑闖密林，所以大家都好認真，做歪咗咩？一於拆過再做！&#13;<br> 呢個密林真唔簡單，雖然晏晝睇日落時大家都曾經經過裏面，但夜晚挑燈摸黑闖入，完全係另一種境界。條路唔係幾長，約十分鐘就行完密林同泥灘，但大家都好似突然變得好Friend，係咁你拉吓我衫尾，又不時無情情嘩嘩大叫，都幾好氣氛！</p><p>跟團去：中秋挑燈賞月之旅&#13;<br> 時間：9月18及19日3:00pm-9:30pm&#13;<br> 收費：成人$168，小童$148&#13;<br> 查詢：28365878（旅行家）&#13;<br> 網頁：www.hklb.hk&#13;<br> 自己去：在沙田火車站或西貢乘299號巴士，可達水浪窩和泥涌。</p><p>玩家有Say</p><p>露天賞月歎印泰菜</p><p>如果喺行程結束時，覺得意猶未盡，夜晚不妨到「西沙茶座」賞月。呢度賣泰式、印度式食品，全部由泰國同印度請返嚟嘅廚師主理，菜式非常有地道風味，喺露天環境享用，可以話係夾到嘭嘭聲。</p><p>西沙茶座（26418029）&#13;<br> 地址：西貢西沙路十四鄉泥涌村十號C&#13;<br> 營業時間：星期日至四11:00am-1:00am，星期五、六及公眾假期前夕營業至1:30am&#13;<br> 交通：在沙田火車站乘299號巴士，在泥涌站下車。</p><p>中秋節活動推介</p><p>古韻寧波旅遊文化嘉年華會</p><p>內容：寧波著名景點縮影和展覽、傳統民俗表演、手工藝示範和遊戲。&#13;<br> 收費：免費&#13;<br> 時間：9月17、18日（星期六及日）1:00pm-7:00pm&#13;<br> 地點：尖沙嘴梳士巴利道18-24號新世界中心廣場&#13;<br> 查詢：28815256（新華國際）</p><p>賞月品酒嘉年華</p><p>內容：海上團圓晚飯、賞月品酒、抽獎&#13;<br> 收費：$180（不包紅酒），$230（包紅酒）；自選活動：黃昏珊瑚區浮潛$50（供裝備)&#13;<br> 時間：9月18日（星期日）5:30pm-11:00pm&#13;<br> 集合地點：西貢市公眾碼頭&#13;<br> 查詢：22722788&#13;<br> （www.DIVEandWINE）</p><p>任食任燒水燈晚會</p><p>內容：放水燈許願、任食任燒5小時&#13;<br> 收費：成人$68，小童（6-11歲）或長者$55，1至5歲有家長陪同的小童免費；購票入場者均送飲品1包。&#13;<br> 時間：9月17日及18日11:00am-2:00am&#13;<br> 地點：天水圍馮家圍30號&#13;<br> 查詢：24748333（有叉用燒烤樂園）&#13;<br> 備註：不可攜帶飲品入場</p></body></html>