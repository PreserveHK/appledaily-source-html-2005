<html><header><meta charset="utf-8"><title>星級名車：<br>譚小環外表斯文靠揸大車蝦蝦霸霸</title></header><body><h1>星級名車：<br>譚小環外表斯文靠揸大車蝦蝦霸霸</h1><p>咪見譚小環外表細粒又斯文，其實最愛揸大車「恰」人，自從考獲車牌後，愛驅愈揸愈大，因為貪其大大架易Cut線，就算唔睇得都嚇得，可以話愈揸愈心雄。面對眼前贏盡男人歡心的意大利愛快羅密歐GT，小環一見便愛上，還頻讚架車有型又有力，令她又動換畫之心。&#13;<br>&#13;<br>記者：曾順珍　攝影：周旭文</p><p>舒服又好力</p><p>譚小環好喜歡車，特別是跑車或大車，她話寧可買少件衫都要間中換新車獎勵自己，不知是否又到換車期限，她對這架AlfaRomeoGT2.0非常有興趣，不但大讚它有型又靚仔，重話揸上手感覺舒服，動力源源不絕；加上桶形皮座的駕駛席，安坐其中有被包裹合攏的感覺。&#13;<br> 「呢架Alfa唔錯，揸上手好有力，行車又定，尤其是彎位好好劈，加上避震好，油門和迫力反應快又到位；我就最鍾意個車頭，唔怪得好多朋友都買咗Alfa，全部都用靚料做，所以要幾十萬一架總有理由。」讚完一輪後她果然立即向車行職員索卡片和問價，看來甚有興趣。</p><p>邊訪問邊考牌</p><p>考牌至今雖有十年，但小環還記得當年考車的情況。&#13;<br> 「我考牌嘅其中原因，係因為我當選港姐冠軍後，其中一個獎品就係架本田Accord，所以我要考個車牌先可以揸車。嗰次考牌時，因為個考牌官認得我，所以佢就一路考一路同我傾偈，問我入娛樂圈慣唔慣，又問我攞香港小姐冠軍嘅心情；我只知當時好緊張，一面顧住路面情況，一面又要答佢問題，簡直係一路接受訪問一路考。」最後呢個咁乖答問題的考生，當然係一Take過OK。&#13;<br> 揸完一輪Accord後，小環開始對自己的駕駛技術有信心，於是便轉揸大馬力的四驅車，豐田Rav4、Prado，三菱PajeroEvolution等統統玩過。</p><p>大件有着數</p><p>「揸大車有好多着數㗎！最明顯係Cut線特別容易，尤其係揸PajeroEvolution，每當我想Cut線時，我都會踩油加速同打燈，你知Evolution個樣已經好夠惡，再加上Engine嘅"HomHom"聲，就連的士同小巴司機都俾我兇到，立即讓我過線，雖然我都算蝦蝦霸霸，但就好有滿足感！不過荷包就好傷，因為油錢用得特別多，一個月都要成七、八千蚊。」&#13;<br> 這個最愛以大欺小的前港姐，為令父母上落方便，最終忍痛放棄霸王四驅車而改以寶馬和平治等轎車代步。&#13;<br> 「𠵱家我比較鍾意歐洲車，因為鋼料好堅，有實在感，唔似日本車咁輕浮。最鍾意係大車，最唔鍾意係車身好細嘅車。」當然啦，大車唔睇得都嚇得吖嘛！</p><p>舒適座椅</p><p>獨特車頭</p><p>跑格裝備</p><p>銀白底紅字儀表甚具跑味，而且位置擺放清晰易見。</p><p>AlfaRomeoGT2.0Specification</p><p>引擎：1970cc直4DOHC&#13;<br> 馬力：165ps/6,400rpm&#13;<br> 扭力：21.0kgm/3250rpm&#13;<br> 傳動：5前速Selespeed半自動波&#13;<br> 懸掛：（前）雙搖臂（後）麥花臣支柱&#13;<br> 制動：（前）透氣碟（後）碟式(ABS)&#13;<br> 輪胎：215/45ZR17GoodyearEagleF1&#13;<br> 尺碼：4489×1763×1362mm&#13;<br> 軸距：2596mm；車重：1320kg&#13;<br> 0-100公里：8.7秒；極速：216km/h&#13;<br> 車輛提供：嘉輪汽車（28778788）</p></body></html>