<html><header><meta charset="utf-8"><title>廣告幾則 - 谷德昭</title></header><body><h1>廣告幾則 - 谷德昭</h1><p>不知道「胃仙U」及「喇叭牌正露丸」是否真的來自日本，也未看過其日本電視廣告，但該兩個品牌在香港的廣告卻頗是地道有趣。「喇叭牌」的廣告歌深入民心，大樽裝喇叭牌在機場大堂呼喚可愛細樽旅行裝喇叭牌的畫面功效顯著，提醒大家出外旅行可買細樽旅行裝。「胃仙U」的廣告比其他大部份本地土產產品廣告更地道上百倍，最初是上司投地時胃痛，秘書醒目地遞上一樽「胃仙U」；後來一大班白領男女在大廈天台邊做體操邊高叫：「一二三四五六七，多勞多得」，製作雖粗簡，但印象深刻，麥兜卡通中亦有相類似畫面，足見已成為地道文化。</p><p>金融風暴後，香港踏入經濟不景期，「胃仙U」筆鋒一轉，竟然來一個「人生不如意事十常八九」的電視廣告，硬照畫面交代一個貌似長毛的男子事業失敗，老婆又跟一個白頭佬走佬，只有四眼兒子陪伴自己瑟縮於蝸居內吹色士風，長毛突然胃痛，好彩窗台上尚有一瓶「胃仙U」。如果該兩個品牌的話事人真是日本人，真佩服他們批准這樣有創意的電視廣告出街。&#13;<br> 近來較無厘頭的廣告是某纖體公司將四位美女搖身一變成為打女，打一爛餐又飛踢又Matrix之後，再接受高科技再造戰士式療程，睇得出拍咗唔少錢，但係唔係好明關乜嘢事。近來最突兀的是某紙包雞湯的平面廣告，用意是新鮮保存了雞湯的原汁原味，於是用保鮮紙將鮮雞原隻連毛包到實一實，羽毛畜生本來個樣已經夠得人驚，再加層膠包住，好有生化禽流感Feel，毛骨悚然。</p></body></html>