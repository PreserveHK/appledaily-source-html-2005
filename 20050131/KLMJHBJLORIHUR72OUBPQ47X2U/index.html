<html><header><meta charset="utf-8"><title>農曆年家中設宴全新餐具款客得體</title></header><body><h1>農曆年家中設宴全新餐具款客得體</h1><p>農曆年期間，好多人都會宴請親朋好友喺屋企食餐飯，自問煮得一手好菜的你，有靚餸之餘，有埋一套靚碗又或靚碟做襯托，就更加Perfect！所以今日就搜括了一些中式、日式同套裝碗碟畀大家睇睇，相信總有一款啱你心水！&#13;<br>&#13;<br>記者：梁彩燕&#13;<br>攝影：蔡鴻雯、陳陶鈞、楊錦文、周旭文&#13;<br>Model：Crystal（CoolFactory）</p><p>套裝食具　整齊歸一</p><p>農曆年期間經常要「請客」，屋企有套靚靚碗碟，確實可以增加進餐時的食趣。市面上的套裝食具，有啲一套有幾個飯碗、有啲有埋筷子前菜碟、中式嘅亦有碗羹套裝，甚至合家歡套裝都有！</p><p>顏色至Sharp&#13;<br>美濃燒飯碗套裝</p><p>日本嘅陶瓷用品如瓷器、漆器等茶具或餐具，都做得精緻小巧，較出名的有有田燒、清水燒、伊萬里燒等。呢款美濃燒同樣有名，一套有5款唔同彩圖的套裝飯碗，以品質優良的陶土製造，色彩斑斕，有埋盒子附送，方便收藏。&#13;<br> 售價：$198(e)</p><p>金邊雙喜套碗</p><p>百年好合雙喜碗羹套裝，一套有碗、羹、碟各兩件，係正宗唐山骨質瓷，硬度比較高而且耐高溫，質料超薄亦好透光。餐具燙貼了金色花邊，加埋金龍圖案，給人高貴的感覺，但切記不可放入微波爐加熱！&#13;<br> 售價：$218(b)</p><p>至齊備&#13;<br>溫馨麥嘜餐具</p><p>麥嘜雖然只係平凡的小豬嘜，但佢嘅故事確係過癮又搞鬼，買套合家歡餐具套裝，兩口子對住佢哋食飯，都幾溫馨。一套有齊碟、飯碗、豉油碟及匙羹各兩件，夠晒齊全。&#13;<br> 售價：$199(c)</p><p>飯碗圖案各不同</p><p>呢套日式套裝飯碗連筷子，一套五隻碗，每隻都畫有不同的圖案，加埋五對唔同顏色嘅筷子，一家五口的話，每次食飯可以認番自己嘅碗和筷子，方便又衞生。&#13;<br> 售價：$269(d)</p><p>兩件套裝樣樣齊</p><p>有兩套碗筷嘅啡杏色套裝，只用簡單的線條設計出小魚圖案，感覺簡潔又有田園味。附送埋兩塊布餐墊同兩個筷子托，方便清洗及打理，市面較少有。&#13;<br> 售價：$39.9(g)</p><p>藍染同花碗</p><p>日本有田燒的瓷器製法，主要特點在於陶瓷製品都色澤鮮豔。一套有5隻的有田燒陶瓷飯碗，碗嘅內邊是藍染花紋，外面繪上彩色染花牡丹圖案，細緻獨特。&#13;<br> 售價：$199(e)</p><p>經濟推介</p><p>一套有5個相同花紋的日式飯碗，繪有彩色花花圖案，Pattern同顏色用得較Young，甚富日式風味。一套只售$99，都算抵買！&#13;<br> 售價：$99(g)</p><p>日式餐具套裝</p><p>對於愈來愈崇拜東洋風嘅香港人來說，呢套傳統日式餐具套裝，唔知啱唔啱你心水。有齊湯碗、茶杯、前菜盛器、碗、筷同扥盤，喺屋企整一人一定食都幾過癮。餐具上印有鮮魚圖案，夠晒喜氣洋洋。&#13;<br> 售價：$598(e)</p><p>中式碗碟應節有氣氛</p><p>咪以為中國傳統花紋或圖案，就必定係老土兼了無新意。專為迎接雞年而推出的公雞圖案碗碟，款式圖案都設計得奪目標致；另外，亦有年年都咁長青的中式花紋或圖案碗碟任你揀！</p><p>雞圖案至應節</p><p>長方形的碟較特別，餸菜盛喺中間，剛好畀七彩的圖案同趣緻的公雞圍住，同時碟邊畫有紅色彩邊做點綴，農曆新年款客，夠晒應節。&#13;<br> 售價：$48(j)</p><p>如意萬壽圓碟</p><p>傳統家庭可能會較愛中式碗碟，貪其好意頭又夠長青！呢款青花萬壽正德碟，中間畫有5隻福鼠，寓意五福臨門亦有長壽的意思。&#13;<br> 售價：$56(b)</p><p>八角形雙龍碟</p><p>「龍」有象徵富貴吉祥的意思。呢隻畫有傳神雙龍圖案嘅八角形碟，碟邊以雙喜字樣及如意圖圍邊，八角形狀的碟甚少見，幾特別！&#13;<br> 售價：$10(a)</p><p>深碟方便盛多汁菜</p><p>形狀近似四方形嘅八角碟，以紅色如意圖同雙喜字圍邊，碟中間印有暗花圖，同原本係米白色嘅碟好統一。中間凹陷得比較深，方便用來盛載多汁的食物！&#13;<br> 售價：$10(a)</p><p>坑紋雙喜飯碗</p><p>中國人認為喜字有喜慶的意思，所以節日飲宴都必有「喜」字的蹤影。呢款外圍印有雙喜字樣的中式瓷製飯碗，坑紋設計特別又優雅，可放入微波爐。&#13;<br> 原價：$5.9&#13;<br> 特價：$4.9(c)</p><p>碗底鳳凰起舞</p><p>飯碗以鳳做圖案，碗底的中央位置有一雙鳳凰起舞，繪圖線條極為幼細，圖案畫得份外細緻精美，碗邊亦有如意邊同雙喜字樣。&#13;<br> 售價：$10(a)</p><p>傳統斗笠碗</p><p>呢個畫滿萬壽字樣的斗笠碗，乃出產自江西景德鎮的製品，仿照大明宣德年製做的瓷碗。因以人手製作，造出嚟都較厚身，質感亦較粗糙。&#13;<br> 售價：$12.5(b)</p><p>日式碗碟別有風味</p><p>除了中式的碗碟外，日式的碗碟款式同樣都大受港人歡迎。其獨特的造型，富日式風情的細緻圖案，都大有捧場客。質料方面，有瓷質、又有木質，靚到好似一件藝術品。</p><p>日本櫻花闊口碗</p><p>呢個闊口飯碗，以日本櫻花作為圖案設計，款式傳統得來又帶點新意。陶土質感特別，碗內圖案的坑紋稍微不平滑，更顯獨特。&#13;<br> 售價：$23.9(d)</p><p>有蓋方便焗湯飯</p><p>有埋蓋的闊口陶瓷碗，可以用來焗湯甚至焗飯，加入泥黃色同深綠色的顏料製成，營造出一種好Raw嘅感覺。&#13;<br> 售價：$95(h)</p><p>耐用實心樺木</p><p>BLANDAMATT木質飯碗，較深及闊口。全個以實心樺木製造，表面再髹上一層光漆，可提高其耐用性，清洗簡便。碗邊設計較厚身，用慣中式碗的朋友未必習慣。&#13;<br> 售價：$45(f)</p><p>碗邊向內彎</p><p>咪睇飯碗外形好似個砵咁，其實設計好細心。其碗邊特別微微向內彎，盛湯都冇咁易溢出，用嚟盛載沙律亦好Fit。&#13;<br> 售價：$30(i)</p><p>花卉飯碗</p><p>日式飯碗畫有粉藍色花卉圖案，貫徹日本餐具設計的優雅風格，面層的光漆滑油，令外表有光澤，清洗亦較方便。&#13;<br> 售價：$26.9(d)</p><p>趣致中國娃娃</p><p>呢個日式碟，有幾個中國娃娃在松樹下嬉戲，中式圖案非常特別，碟子有小小深度，盛有汁餸菜就最啱用。&#13;<br> 售價：$10(a)</p><p>貴價推介&#13;<br>燙金箔夠矜貴</p><p>呢個日本製造嘅陶瓷碟，碟面畫有傳統和服少女，動態撩人。採用人手上色，重喺表面燙咗金箔，效果更覺矜貴。&#13;<br> 售價：$917(d)</p><p>專用壽司碟</p><p>可能好多人平日都鍾意親手整壽司，若然有個專放壽司的碟作為襯托，咁就更加Perfect！呢個陶瓷壽司碟連膠腳架，等你響屋企食壽司都食得勁有日和風格。&#13;<br> 售價：$640(d)</p><p>售賣點</p><p>(a)	吉之島10元廣場	34282138	銅鑼灣京士頓街9號家居廣場1樓&#13;<br> (b)	裕華國貨	23840084	九龍彌敦道301-309號&#13;<br> (c)	實惠	26638833	銅鑼灣怡和街1號香港大廈地庫&#13;<br> (d)	崇光百貨	28338338	銅鑼灣軒尼詩道555號&#13;<br> (e)	西田百貨	26941111	沙田新城市廣場3期2樓&#13;<br> (f)	宜家傢俬	31250888	九龍灣德福廣場2期3樓&#13;<br> (g)	吉之島	28846888	鰂魚涌康山道2號康怡廣場南&#13;<br> (h)	G.O.D.	27845555	尖沙嘴海港城香港酒店3樓&#13;<br> (i)	LOG-ON	22658868	九龍塘又一城UG-01舖&#13;<br> (j)	Choice	23428923	觀塘開源道73-75號業發工業大廈2期1樓10號舖</p></body></html>