<html><header><meta charset="utf-8"><title>證監非執行主席 - 左丁山</title></header><body><h1>證監非執行主席 - 左丁山</h1><p>好多年前，一位「胡關李羅」嘅律師問左丁山：「有乜股票可以投資？」左丁山講咗四隻地產藍籌股，佢搖搖頭：「唔得，有利益衝突。我哋係呢啲公司嘅律師。」於是再講幾間，佢又話有利益衝突，於是索性畀張報紙股票版佢睇，叫佢揀，揀完我去搵資料。佢望咗一輪，話：「都係咪搞，好多好多都係我哋同佢做過事，或幫佢上市嘅。」呢位律師後來離開胡關李羅，投身商界，唔知重有冇買股票呢？</p><p>講陳年舊古，乃係指出證監會搵非執行主席之難。證監會主席與行政總裁職位是否分拆，尚未可知，但已經周圍有人放風，話馮華健、鄭維健兩人做非執行主席，馮張兩人經已否認，又傳出張建東會做主席。鄭維健已擔任過聯交所主席，做證券業義務工作，已經夠皮啦，邊度想再孭證監會。&#13;<br> 至於馮華健咯喎，係全港知名大律師，為咗一年十萬銀袍金，就要放棄所有上市公司嘅官司生意（好似上述嗰位老友唔敢買股票咁），未免犧牲太大，況且好多上市公司主席、董事係富豪級，如果佢哋私人有乜官司，馮大狀做咗證監會主席嘅話，可唔可以接？香港地方細，董生人才唔夠多，要得到董生信任嘅人才，更加少之又少，證監會非執行主席個位，實在難搵人坐。&#13;<br> 張建東退休前係KPMG阿頭，會計界嘅大阿哥，無人不識，夠晒公信力，所以一退休，上市公司排隊請佢做獨立非執行董事，由佢擔任證監會非執行主席，係極理想人選。不過，咁猛嘅猛人做主席，行政總裁就冇得惡（例如九鐵主席田北辰出盡風頭，有幾多讀者可以隨口講得出邊位係九鐵署理行政總裁？），有志之士有幾多個肯制呀？</p></body></html>