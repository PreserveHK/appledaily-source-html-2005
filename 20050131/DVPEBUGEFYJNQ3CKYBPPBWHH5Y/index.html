<html><header><meta charset="utf-8"><title>港九桃花陣大晒冷<br>順時針轉三圈人緣大旺</title></header><body><h1>港九桃花陣大晒冷<br>順時針轉三圈人緣大旺</h1><p>桃花，代表中國人的浪漫與愛情。常言道，單拖友，繞三圈，唔娶栢芝都娶宣萱！情人拍住轉當然打風都打唔甩，即使老夫老妻，轉圈過後人緣大旺，事業上都可以無往而不利，所以大人細路都可以一齊轉。不過記住，行桃花運時要順時針轉，一時興奮轉錯圈，月老都無能為力。&#13;<br>&#13;<br>記者：陳慧敏&#13;<br>攝影：黃子偉、陳慧敏&#13;<br>Models：Katie&amp;Emil&#13;<br>&#13;<br>今年港九不少商場都以桃花做裝飾主題，當中有真有假（絲花、綢花、膠花等），欲賞真桃花睇怕要過多兩日，等啲花開晒即刻去轉兼夾影靚相。人造桃花現已準備就緒，化好妝、披上粉紅或白色衣服（本年招桃花的顏色），即刻出去繞三圈！</p><p>最多真花：將軍澳新都城中心二期</p><p>貨真價實桃花園&#13;<br> 除了年宵市場外，這裏算是最多真桃花的商場。11棵貨真價實的桃花，配合曲折的古長廊，大門口牌坊，兩串大紅燈籠，構成古色古香的桃花園。老實說，桃花「到場」冇耐，故暫時還只得小花三幾朵，但其實已經有很多花蕾，過多幾日或者新年期間應該會花團錦簇，花香撲鼻。</p><p>最大型：太古城中心</p><p>花叢中鳳凰展翅&#13;<br> 每年太古城中心地下的40呎桃花祈福樹都謀殺大家不少菲林，今年商場更以「鳳凰」做布置主題，二樓中橋的「鳳凰展翅」，兩隻鳳凰站在大大個桃花園中央，祝香港市民振翅高飛咁話。鳳凰前影相位，係就係老套啲，但勝在夠點題。而因為場景實在太浩大，要影全景就要退到詢問處前，蹲下來才勉強拍到。</p><p>紅到發紫：銅鑼灣時代廣場</p><p>拍出日劇Feel&#13;<br> 每逢佳節，時代廣場二樓大堂的布置都有其影相「品質保證」。今年5棵茂盛桃花高8至12呎，未算好豪華，但勝在是但揀一棵都可以近距離拍個迫爆鏡桃花圖，還帶點日本賞櫻Feel㖭！地下鐘樓亦給改裝成長滿桃花的鐘樓，途人稱之為「花滿樓」。但站在樓底，要連人帶鐘攝入鏡，極具難度，鮮紅的城樓牆身也過份搶鏡，效果只會一片紅色布景板。要補鑊，最好跑到對面馬路化妝品店門前，遠距離拍攝，重有啲日劇Feel，咁就最靚喇！</p><p>最善心：九龍灣德福廣場</p><p>太歲位慈善結良緣&#13;<br> 德福廣場今年的布置有李丞責做師爺，布局有齊財位願望池、文昌位金葉樹，及健康運長壽龜池，而廣場一期第二出口乃太歲位，又有黃金月老石（今年金色旺一般運）助陣，再加3棵桃花樹，姻緣運勢可謂谷到行！繞三圈入個錢，即有孖公仔在彩光中升起，募得善款撥給公益金，善心爆棚，誰不搶住保佑你？</p><p>夠搶眼：尖沙嘴海港城</p><p>紅豔桃花街&#13;<br> 每逢大時大節，海運大廈正門布置都不容錯過。講桃花海，樓梯兩邊的40棵桃花已經夠搶眼。紅豔的布置，頭頂閃亮亮的鳥籠，紅噹噹的入口更充滿熱情的愛情Feel。由樓梯扶手拍過去，攞齊天花板紅鳥籠與粉紅桃花就最靚。</p><p>順道轉運：紅磡黃埔新天地</p><p>一箭三鵰桃花陣&#13;<br> 香港人講效率，淨係於桃花樹下兜圈，法力確未夠強。黃埔蔡瀾美食坊除了有18呎巨型桃花樹外，黃埔號「桃花園」，還有多個巨型許願風車，讓你轉個好運來。2月6日及13日，麥玲玲到此教大家桃花招來大法。而場內以信用卡簽帳滿$300或以上，更可由麥玲玲親自預測個人運程呢！</p><p>麥玲玲教大家&#13;<br> 桃花招來大法&#13;<br> 日期：&#13;<br> 2月6日及13日2:30pm-3:00pm（公開講座）&#13;<br> 3:30-5:30pm（運程預測）&#13;<br> 地點：&#13;<br> 黃埔時尚坊地庫</p><p>小朋友最鍾意：荃灣愉景新城</p><p>小橋流水&#13;<br> 愉景新城的「桃花陣」，擺有1棵13呎高真桃花。旁邊綴以掛滿桃花和燈飾的，金色的蝴蝶圖案，構成一個有小橋、又有流水的花園，拍出來的照片至為金碧輝煌。現場所見，飾有桃花的穿窿蝴蝶尾最受歡迎，要影靚相，13呎桃花後的蝴蝶尾乃最靚影相位。</p></body></html>