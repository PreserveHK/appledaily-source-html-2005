<html><header><meta charset="utf-8"><title>拒絕向周麗淇認輸<br>廖碧兒、陳豪失意鴛鴦互慰</title></header><body><h1>拒絕向周麗淇認輸<br>廖碧兒、陳豪失意鴛鴦互慰</h1><p>廖碧兒日前在無綫台慶頒獎禮中大熱倒灶，被傳拍劇換獎的周麗淇取得飛躍進步女藝員獎項。雖然廖碧兒與緋聞男友陳豪同變頒獎禮落難鴛鴦，但二人彼此撐腰，反觀周麗淇谷淚攞獎的表現，事後則惹網友狂插，輸贏難辨。</p><p>廖碧兒早前憑主演《妙手仁心III》及《心花放》兩劇成為無綫台慶頒獎禮中飛躍進步女藝員獎項大熱，最後卻被傳靠拍劇換獎的周麗淇以《秀才遇著兵》一劇奪獎，當晚周麗淇聞悉得獎上台時已經用手抹臉，接着谷淚領獎的一幕即惹台下噓聲，連日來更被網民留言狂插，指她表情假之餘，更戥廖碧兒不值。</p><p>前輩讚有進步</p><p>昨日廖碧兒在將軍澳接受訪問，其間不少途人一見她就說：「戥你唔抵呀。」問廖碧兒是否已聽過這句話無數次？她即笑說：「台慶嗰晚阿苗（苗僑偉）、志偉都有話我比以前進步，聽到呢啲評語都好開心。我唔覺得自己輸，又唔係參加比賽，拍劇亦唔係為獎，我係鍾意表演至做呢行，有獎係bonus啫。」&#13;<br> 對於大熱倒灶敗於周麗淇手上，廖碧兒說：「熱門係你哋講啫，台慶前我忙到不得了，日日出席三個活動，冇乜睇報紙。我冇失望，心情冇乜嘢，好多人都話我今年進步咗好多，我都滿意自己嘅表現，做好自己本份就得啦，周麗淇嗰方面，我唔係好熟佢，大家冇合作過，只係喺公司見過。我睇過《秀才遇著兵》一、兩集，人哋做得好，公司台慶畀得獎佢，人哋攞獎我都戥佢開心㗎。」</p><p>同陳豪密密斟</p><p>談到周麗淇谷淚領獎惹非議，廖碧兒說：「我睇唔到，因為我坐嘅位置只係睇到佢背脊，都聽唔到噓聲。其實做藝人總有觀眾鍾意同唔鍾意，啲人踩佢都好無謂。」&#13;<br> 廖碧兒緋聞男友陳豪角逐最佳男主角同告名落孫山，二人成了落難鴛鴦，未知二人會否互相安慰？廖碧兒笑說：「佢唔係好失意，佢係好簡單嘅人，唔使安慰。我哋成日有傾偈，但唔係傾頒獎禮嘅嘢，我哋不嬲都互相鼓勵，大家繼續努力啦。」&#13;<br> 撰文：朱倬誼&#13;<br> 攝影：陳偉權&#13;<br> 服裝：SistyrMoon</p></body></html>