<html><header><meta charset="utf-8"><title>每日圖片故事：蘇利民未定跑唔跑</title></header><body><h1>每日圖片故事：蘇利民未定跑唔跑</h1><p>明年的渣打馬拉松安排喺2月12日舉行，踏入10周年，近日頻頻搞活動谷宣傳，好似噚日咁，又出動行政總裁蘇利民，喺維園推介佢哋個尋寶遊戲，兼且為其中一個雕塑揭幕。&#13;<br> 蘇總裁以前係澳洲國家欖球隊代表，後因腳患退下火線，然後進軍商界，成為銀行高層。佢笑住同華華講，尚未決定參唔參加比賽，一來自己年紀大，二來又有膝患，家下只係保持練習，希望到時情況有改善咁話。&#13;<br> 馬拉松未必人人都有能力跑，不過只要有時間同腳力，都可以玩吓佢哋個尋寶遊戲，頭獎有成10萬元金幣，吸引力都唔少㗎。有興趣人士只要喺12月8日前，去齊十個擺放馬賽克雕塑嘅地點，依據參加表格上嘅指示做，就有機會得獎啦！詳情可瀏覽www.hkmarathon.com。</p></body></html>