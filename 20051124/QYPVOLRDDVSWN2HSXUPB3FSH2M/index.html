<html><header><meta charset="utf-8"><title>股壇瀏覽器：大芬增持美聯早逢春</title></header><body><h1>股壇瀏覽器：大芬增持美聯早逢春</h1><p>昨早AACACOUSTIC（2018）有一宗大成交上板，合共2150萬股，每股4.375元，成交金額高達9406萬元。&#13;<br> Cookie話，呢手股份聽講來自主要股東減持，賣畀機構投資者。由於作價有折讓，而股價又已升超過細摩的目標價4元，市場以為有投資者趁高減持，拖累股價逆市跌2.66%至4.575元。公司主要業務是設計及產銷微型聲學器件，用於數碼影音產品，唔少芬佬幾睇好呢個市場長遠發展，所以唔使睇得太淡。&#13;<br> 形容近期地產代理業務進入小寒冬的美聯（1200），噚日卻出現熱炒情況，股價勁升12.3%至3.65元，除咗因為加息周期可能提早完結外，原來有大芬OppenheimerFundsInc.（凱萬）增持，由6.63%增至7.3%。&#13;<br> i師傅話，美聯黃老闆近期頻頻同機構投資者接觸，分享對樓市嘅睇法，最近重同《彭博》成立「美聯729物業專訊」樓市資訊平台，發放樓市數據及分析資訊，看來美聯的形象有望提升至國際級數，若美聯能在國際投資者心目中建立形象，對其股價當然有好處。</p><p>真樂發傳斬倉</p><p>真樂發（1003）噚日再跌18%至0.106元，成交1047萬元，沽壓唔輕。此股已連跌三日逾22%。黑客話，據聞有大戶被追孖展，抵押股份遭拋售，但消息有幾堅就唔知。聯交所資料顯示，美林於11月18日以平均價每股0.12元持有真樂發1.5億股，相當於9.5%，由於資料有限，唔知呢個訊息對真樂發是好是壞？&#13;<br> 黑客話，最近市場出現唔少追孖展情況，例如銀建（171）、中航興業（1110）及騰訊（700）連環斬倉事件，以上可能並非個別事件，因為本港拆息升咗唔少，炒家借錢炒股成本上升，最慘就係散戶嘅資金已移至交行（3328）、建行（939）及領匯（823）呢類大型新股身上。此外，唔少新股上市後潛水，股民寧願玩新股撈底，亦唔願炒賣一般二三線股，炒家難以沽貨套現。&#13;<br> 阿虎</p></body></html>