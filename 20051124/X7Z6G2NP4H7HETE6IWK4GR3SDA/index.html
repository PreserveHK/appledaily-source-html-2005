<html><header><meta charset="utf-8"><title>理想家居：2,100呎唔夠闊落？客廳拆牆自製私人影院</title></header><body><h1>理想家居：2,100呎唔夠闊落？客廳拆牆自製私人影院</h1><p>一聽到2,100平方呎獨立屋，就以為一定有個過千呎廣闊大廳？非也，2,100平方呎除三層，每層約700呎，亦即一般村屋格局，每層700呎唔可能一望無際，點樣營造闊落感？想要個廣闊大廳，就要花花心思諗計仔，打通飯廳廚房，締造寬闊開揚客/飯廳！&#13;<br>&#13;<br>記者：鄺天樂　攝影：黃子偉&#13;<br>Model：Yvonne@Salvodar&#13;<br>鳴謝：May@時尚雋美（27113281）</p><p>地下客廳做私人影院</p><p>香港地，700呎叫做中型單位，乘以3倍2,100呎都話唔夠闊？聽落的確有點獅子開大口，但各有各需求，身為影音發燒友的屋主張先生，就要求有個無敵大客廳，好讓他能夠安置一系列影音器材，自製私人影院（張生識歎，地下客/飯廳為私人影院，二樓則另設一套Hi-Fi音響作聽歌用）。另一方面，所謂「一家大小，食飯最緊要」，飯廳空間亦不容忽視，要滿足兩「大」要求，設計師阿May便花盡點子，逐一擊破。</p><p>最愛開放式廚房</p><p>獨立屋樓高三層，每層本來都是兩房一廳單位，要滿足以上兩個要求，阿May先花了不少唇舌游說張太將廚房改為開放式，增加飯廳空間感。受不了油煙味的張太雖然接受建議，但一直都頗擔心油煙會入侵客、飯廳，誰不知完工後，飯廳成為張太全屋最愛的地方。「雖然佢哋話裝個強力抽油煙機便可解決油煙問題，但始終煮食油煙大，都咪話唔擔心。但住落真係好鍾意個開放式廚房，夠晒開揚。」張家兩位鬼靈精小主人都話鍾意開放式廚房連飯廳，一家人邊煮邊食夠晒溫馨。</p><p>二樓&#13;<br>音樂世界</p><p>二樓係小朋友世界，大仔二仔的房間都在這層（妹妹房在三樓），但也是一家人的音樂世界。客廳是爸爸玩音響聽純音樂的地方，兩兄妹就在另一邊一個彈琴、一個拉小提琴，真係歌聲樂滿屋。</p><p>房間&#13;<br>睇燈知個性</p><p>阿May認為睡房作為私人空間，必須要有個人特色，故每房一燈，突顯房主性格。</p><p>單位資料：</p><p>地區：西貢南邊圍&#13;<br> 實用面積：三層共2,100平方呎&#13;<br> 裝修設計連家具費用：約65萬&#13;<br> 裝修設計所需時間：3個月</p></body></html>