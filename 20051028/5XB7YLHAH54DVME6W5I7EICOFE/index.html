<html><header><meta charset="utf-8"><title>馮仁昭四圍超：馬偉豪自導自演摰愛篤魚蛋</title></header><body><h1>馮仁昭四圍超：馬偉豪自導自演摰愛篤魚蛋</h1><p>曾經執導浪漫電影《地下鐵》、《摯愛》同《百分百感覺》系列嘅導演馬偉豪，近排好似冇乜聲氣，原來係因為正在蜜運中。&#13;<br> 大前晚，馮仁昭就撞到佢同拍拖幾個月嘅女友逛尖沙嘴，兩人一時又蹺手，一時就十指緊扣咁行街街，兩個都笑容滿面，睇嚟唔止沐浴愛河中嘅女人特別明豔照人，有愛情滋潤嘅男人一樣精神爽利！</p><p>漫遊尖沙嘴</p><p>大前晚十點半左右，馬偉豪同女友出現於尖沙嘴寶勒巷，佢女友留短髮，打扮斯文，個樣有幾分似無綫女藝員袁彩雲。當時女友蹺住馬偉豪行，一睇就知係熱戀中男女。&#13;<br> 後嚟佢哋行咗去附近嘅街邊檔，馬偉豪買咗支水同一串魚蛋，即時就企喺街頭食魚蛋醫肚。睇見佢副猴擒餓樣，佢女友都忍唔住笑。跟住兩個人又手拖手行咗去棉登徑嘅酒吧消遣。&#13;<br> 噚日馮仁昭同馬偉豪傾開電話，佢話大前晚陪佢去街嗰位的確係新女友，感情都幾好，但佢就唔想講太多，因為自己係幕後人，女友重係圈外人，唔想咁高調。</p></body></html>