<html><header><meta charset="utf-8"><title>爆機狂迷：狂捽TouchScreen出絕招</title></header><body><h1>爆機狂迷：狂捽TouchScreen出絕招</h1><p>好　多推出NDS版本嘅遊戲，只要識得充份利用TouchScreen及雙螢幕，就絕對可以令遊戲如虎添翼，今個星期新返嘅NDS遊戲《ViewtifulJOEScratch!》，就係一個好例子，將《VJ》本身已經夠晒特別嘅仿電影招數，全部用晒TouchScreen嚟玩，加上全新劇情，點可以錯過！	&#13;<br>&#13;<br>記者：梁瑋瑜</p><p>機種：NDS　&#13;<br> 遊戲類型：動作　&#13;<br> 語言：日文　&#13;<br> 售價：$270</p><p>《ViewtifulJOE》首次喺Gamecube上登場係2003年嘅事，其後短短兩年間又推出埋PS2版本，以及大亂鬥形式嘅《ViewtifulJOEBattleCarnival》等等，受歡迎程度毋庸懷疑，最近《ViewtifulJOE》重打算踩埋手提機市場，除咗今日介紹嘅NDS版之外，稍後亦會推出PSP版嘅《ViewtifulJOEBattleCarnival》，Fans們記住密切留意喇！</p><p>電影底片爭奪戰</p><p>《ViewtifulJOEScratch!》係一個橫軸動作Game，採用全新劇情，誠意十足，今次故事發生於一個電影主題公園「MovieStudio」裏面，英雄電影《CaptainBlue》即將喺呢度公映，不過喺公映之前竟然俾一個叫「Mado」嘅惡人集團偷咗電影底片，重消失咗喺公園裏面，呢個時候表面上係一個喜愛電影嘅平凡青年JOE，立即變身成為維持和平嘅英雄ViewtifulJOE，今次重同埋夢想成為女演員嘅妹妹Jasmine聯手，打低敵人，搶番底片，令到廣大觀眾可以欣賞番呢齣電影。</p><p>VJ絕招晒冷！</p><p>VJ最厲害嘅地方，係佢可以使出不同嘅VFX-Action，只要儲夠VFXGauge就可以使用，今次喺NDS平台，玩家可以利用TouchScreen嚟操作，玩起上嚟就更加刺激喇。如果大家想體驗吓隻Game出招有幾正，重可以去到官方網站試玩！&#13;<br> &#13;<br> 網址： http://www.capcom.co.jp/vj/vj_ds/index.html </p><p>SCRATCH！全畫面壓制</p><p>今次遊戲叫做《ViewtifulJOEScratch!》，SCRATCH當然係全新兼重點動作，玩家只要用手指喺TouchScreen上面狂捽，就會令到整個畫面搖晃，令上面跌落嚟嘅物件壓倒敵人，就唔使自己親自出手喇！</p><p>SLIDE！TOUCH！時間停頓</p><p>NDS有上下兩個畫面，上畫面以VJ為中心，所以VJ係會比較大嘅，利用一招SLIDE將上下畫面掉轉，唔單止可以將攻擊力增強，重可以暫停敵人動作，再配合TOUCH呢個動作，就可以將敵人打個夠，認真犀利！</p><p>SPLIT！空間轉移</p><p>呢一招係將畫面切割成上下兩個部份，再將上畫面嘅物件左右移動，將有攻擊性嘅物件移到敵人頭上再放手，又可以再一次借刀殺人！</p><p>SLOW！慢板攻擊</p><p>㩒住L掣，畫面上所有人嘅動作，都會變慢，呢個時候ViewtifulJOE嘅攻擊力就會上升。</p><p>行貨送中文說明書</p><p>今集《ViewtifulJOEScratch!》除咗用到TouchScreen嚟出招之外，重好特別咁用咗雙顯示屏，下畫面顯示一般遊戲畫面，上畫面就特別以VJ為中心咁拍攝，非常有電影感，而且成隻Game嘅畫面好有美國漫畫風格，喺NDS嘅遊戲裏面都算係好獨特。&#13;<br> 《ViewtifulJOEScratch!》雖然以日文為劇情語言，不過操作介面好多都用英文，加上行貨版本會送一本36頁嘅中文說明書，教你點出招同埋點操作遊戲，唔識日文嘅玩家都唔需要太擔心。</p><p>(C)CAPCOMCO.,LTD.2005ALLRIGHTSRESERVED.DevelopedbyCloverStudioCo.,Ltd.&#13;<br> &#13;<br> DreamStore（25753285）&#13;<br> 地址：灣仔東方１８８商場２５６號舖</p></body></html>