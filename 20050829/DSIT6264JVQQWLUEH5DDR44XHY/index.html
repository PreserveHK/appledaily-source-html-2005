<html><header><meta charset="utf-8"><title>精明消費：9吋高子彈火機扮家飾</title></header><body><h1>精明消費：9吋高子彈火機扮家飾</h1><p>一班人柴娃娃去BBQ，Set好個爐之後，總有人會大叫：邊個有火機？喺呢個時候，你竟然攞個滅火筒，又或遞個青蛙頭畀佢；當阿媽準備上香時，大叫：阿仔有無火機，你又攞粒子彈出嚟。唔係玩嘢！真係火機嚟㗎。𠵱家啲火機款式好趣致，細細個可以帶出街，大大嚿嘅可以放響屋企做擺設㖭！&#13;<br>記者︰劉昱蘭&#13;<br>攝影︰陳陶鈞&#13;<br>Model︰Bonny</p><p>SuperSize做埋擺設</p><p>煙灰缸彈身</p><p>呢粒子彈足足有9吋高，打開彈頭就會見到個火口位，拎走個打火機後彈殼位變成煙灰缸，真係唔止打火機咁簡單。&#13;<br> 售價︰$168（b）</p><p>迷你油桶</p><p>4吋高嘅油桶屬迷你版，但4吋高嘅火機就一啲都唔細，油桶火機設計同巨型子彈大同小異，都係由三個部份組成，蓋、火機、煙灰缸。&#13;<br> 售價︰$68（b）</p><p>微型原子彈</p><p>6吋高原子彈，打開個子彈頭，就可以見到個火口位，但火機下面就無連埋煙灰缸。&#13;<br> 售價︰$168（b）</p><p>玩嘢外形似玩具</p><p>着火垃圾桶</p><p>撻着咗之後，好似垃圾桶上面個煙灰缸着咗火咁，咁都諗到，好嘢！&#13;<br> 售價︰$28（a）</p><p>寬容青蛙&#13;<br></p><p>青蛙笑笑口，想佢畀火你嘅時候，就要襟佢隻眼，佢會喺兩隻眼中間噴火。青蛙個樣實在太Cutie，小心細路仔攞咗嚟當玩具玩。&#13;<br> 售價︰$98（b）</p><p>火燒人字拖</p><p>將人字拖夾腳趾個位向下推，鋁身鞋底嘅鞋頭位會噴火。拖鞋形嘅打火機咁特別，都幾難可以同人撞款。&#13;<br> 售價︰$39（c）</p><p>噴火定滅火？</p><p>將滅火筒手柄同頂部黑色嘅撻火掣一夾，滅火筒都可以噴火。手柄同撻火掣中間有個黑色膠粒頂住，要拎走個安全掣先可以用。&#13;<br> 售價︰$28（a）</p><p>微型便當</p><p>外形同玩具店嘅微型食物玩具差唔多，令人覺得似玩具多啲。將上層的食物盤輕輕一推，就會撻着下層的火口位。小心下層的兩端都有窿，一個係火口，另一個係入Gas同埋調校大細火的窿，千祈唔好搞錯整親手。&#13;<br> 售價︰$98（b）</p><p>鼻孔出火</p><p>呢兩隻動物梗係前世不被人類善待，一隻前世係燒豬，一隻啲牛奶俾人揸乾揸盡，今世投胎要雙孔噴怒火，燒番夠本，乜仇都報晒。&#13;<br> 乳牛火機　&#13;<br> 售價︰$68（b）&#13;<br> 豬仔火機　&#13;<br> 售價︰$38（a）</p><p>功能至上實用型</p><p>遠足露營唔少得</p><p>右邊銀色突出的部份就係撻火掣，機身上嘅大圓形位係溫度計，細圓形係指南針，另外有英文字嗰邊係個爬山扣，呢個打火機，啱晒鍾意遠足露營的運動發燒友。&#13;<br> 售價︰$69（c）</p><p>開瓶器×打火機</p><p>將開瓶器、打火機Crossover真係前所未見，但要反轉個開瓶器先會見到個火口位，所以唔好妄想可以試吓一邊開嘢飲，一邊點火。&#13;<br> 售價︰$59（c）</p><p>直噴式最啱點蠟燭</p><p>如將一般打火機水平平放，個火會向上燒，好易燒親手。但呢個打火機就算將佢倒轉先撻着佢，個火都會向下直射出去。如果蠟燭已放入玻璃瓶入面，就毋須拎出嚟都可以點得着。&#13;<br> 售價︰$98（b）</p><p>男孩特區</p><p>火箭機尾噴火</p><p>火箭發射時機尾會噴火，所以呢個打火機個火口位都喺底部。而扭開火箭個頭，就係入Gas同埋調校大細火的位置。&#13;<br> 售價︰$78（b）</p><p>走火槍</p><p>一按扳手，槍嘴兩個窿都會出火。槍筒有6吋長，撻火時一定唔怕燒到手，夠晒安全。&#13;<br> 售價︰$38（a）</p><p>最惹火</p><p>膠製嘅比堅尼索女外殼，男士最愛，機身係防火膠料唔會溶，用嘅時候揸住佢條小蠻腰，手感一流。呢個火機無入Gas或調校大細火的功能。&#13;<br> 售價︰$48（b）</p><p>防風太空船</p><p>呢隻太空船要打開船頭先見到個撻火掣，船頭打開咗可以擋到啲啲風。&#13;<br> 售價︰$78（b）</p><p>售賣點	&#13;<br> &#13;<br> （a）HAMS.JBCo.&#13;<br> 銅鑼灣地帶261舖&#13;<br> （25041238）&#13;<br> 	&#13;<br> （b）kimihe&#13;<br> 尖沙嘴加連威老道54B舖&#13;<br> （23121008）&#13;<br> 	&#13;<br> （c）Purple'sCo.&#13;<br> 銅鑼灣地帶156舖&#13;<br> （35800043）</p></body></html>