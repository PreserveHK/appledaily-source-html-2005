<html><header><meta charset="utf-8"><title>數碼影音：首部內置硬碟DV30GB錄足37小時</title></header><body><h1>數碼影音：首部內置硬碟DV30GB錄足37小時</h1><p>近年嚟新出嘅DV機，都力圖改用DV帶以外嘅儲存媒體，例如MicroDrive或者DVD±R/RW等，一方面大大咁提高儲存容量，另一方面更方便電腦後期加工。JVC繼上年推出咗首部採用4GBMicroDrive嘅GZ-MC200之後，今個星期再推出內置硬碟嘅新系列EverioG，分別內置1.8吋30GB同埋20GB硬碟，為DV再寫下新嘅一頁。	&#13;<br>記者：梁瑋瑜　&#13;<br>攝影：梁細權</p><p>MC200上年見街嘅時候，都賣成接近$9,000，今次呢部內置30GB嘅MG50容量大咗7.5倍，不過價錢重平咗，心水清嘅讀者都明白，MicroDrive嘅價錢比一個30GB硬碟貴得多，所以定價先會相對平咗，無論點都好，對於用家嚟講，又平咗容量又大咗，當然係好事。</p><p>DVD級靚畫質</p><p>舊版GZ-MC200行MicroDrive，可以隨時換卡增加容量的確好方便，不過4GBMicroDrive現時腦場價最平都要做到$1,000，想拍多兩嘢，隨時買卡都買到你窮！EverioG最新嘅MG50，可能就係睇通大家呢一點，所以特別加入了30GB大容量硬碟，好等大家拍片時毫無後顧之憂。30GB可以拍到幾耐？如果使用最優質的DVD質素（720×576/25fps），基本可以長拍7個鐘，加上MG50可以最高用8.5Mbps嘅BitRate儲存MPEG-2檔案，所以包冇話影到窒吓窒吓，出現錄唔切的情況出現。&#13;<br> 此外，佢重特設有一個較慳記憶體的「經濟模式」，不過解析度就會降至VCD質素的352×288/25fps，但30GB的容量就變成可長拍37小時，真係去成個星期旅行都夠用啦！又唔使好似燒錄式DVDCam咁，帶一大叠DVD外遊，幫用家慳番好多位。採用硬碟作為儲存媒體重有好多好處，由於每段影片都係獨立儲存，唔會好似用DV帶咁唔小心洗咗之前嘅影片，亦都可以好容易搵番拍低嘅片段，甚至喺部機裏面重新調過啲次序嚟播放都係輕而易舉，唔使回帶回到頭都大晒。</p><p>GravitySensor下墜即熄機</p><p>好多人都會擔心如果唔小心將部機跌落地，硬碟啲嘢咪有機會唔見晒？EverioG喺硬碟周圍採用咗Cushion設計，以達到避震效果，另外又特別加設一個GravitySensor（落下檢知器），每當感應到部機下墜嘅時候，就會自動熄機同埋關閉硬碟，減輕資料流失嘅危險，而呢個落下檢知器係可以手動開關，用家如果要喺郁動嘅環境拍攝，就可以關咗呢個功能，下個月拎去迪士尼一邊玩一邊拍就最啱喇！記者喺現場試過呢個落下檢知器功能，敏感度同反應都相當唔錯，用家大可以放心咁用。</p><p>優化信號質素更靚</p><p>EverioG弊處之一，係比之前嘅GZ-MC200體積略大，但可換來更大容量，都係值得嘅。GZ-MG50採用咗133萬像素CCD，加上MegabirdImagingEngine，可以分開處理動態同靜態影像，達到優化嘅效果，加上三維減噪裝置可以提高信噪比，令整體影像質素更高。EverioG重設有SD卡槽，提供多一種方便嘅儲存途徑，𠵱家買機重會送埋多款影像編輯軟件，方便後期處理。</p><p>Profile</p><p>影像感測器：&#13;<br> 1/4.5"133萬像素CCD（GZ-G50）&#13;<br> 1/6"80萬像素CCD（GZ-G20）&#13;<br> 儲存媒體：&#13;<br> 1.8"30GB硬碟（GZ-G50）&#13;<br> 1.8"20GB硬碟（GZ-G20）&#13;<br> 顯示屏：2.5"TFT　&#13;<br> 體積：109×70×67mm&#13;<br> 重量：380g（連電池）</p></body></html>