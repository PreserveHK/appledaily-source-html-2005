<html><header><meta charset="utf-8"><title>七月十首長騷 - 陳也</title></header><body><h1>七月十首長騷 - 陳也</h1><p>曾蔭權跟胡錦濤手握手，親密接觸十一秒，不必時事評論員解畫都知，這個高姿態身體語言的含義。雖然曾蔭權做硬特首，是米已成炊的既成事實，為了讓七月十日的特首補選不致太過悶出鳥來，政治騷，還是應該係咁意，都要做一下，以堵塞諸公譏諷造馬之口。個騷點做好？唔使搵顧問公司，更加不要重蹈維港巨星匯的覆轍。叫曾公下令林Ｄ８食腦砌掂佢，為庫房慳番幾百萬，可以考慮：&#13;<br> 叫曾蔭權跳吓草裙舞，趁六月春夏之交時分，忽然宣稱健康唔多好，又未至差，總之欲拒還迎，為新的特首能不能做晒兩年，構成新的危機。香港人本來唔關心七月十補選的，都會八卦估吓，甚至幫曾蛇搵高人算吓命，介紹神醫畀佢把脈，請風水佬去前港督府，挖吓地底有無邪符魔咒諸如此類的東西，總之日日有頭條小道消息，八足整個五六月，hot過大長今。曾蔭權做慣鐵的衙門，口面慣性鐵餅一塊，很難跟群眾打成一片。雖則七月十不是全民普選特首，曾公一樣可以做親民政治騷。肥彭蛋撻店今個月尾就要結業，曾蛇最好從今日起，日日去買蛋撻，跟街坊閒話家常，一邊吃蛋撻，一邊握手握足十一秒，保證這種作風比肥彭當年更能收買人心。蛋撻店會執，曾蔭權坐底有兩年特首做，朝朝歎完鴛鴦蛋撻才去聖堂祈禱，顯示重視老區人情，唔係淨識推銷西九。新特首夠晒街坊，唔使公關粉飾，親民騷的得分，應該險勝睇搶包山的唐英年一個馬鼻。&#13;<br> 懶得做騷亦得，費事跟七一撞期，七月十直情當無事發生，香港人如常趁周日返東莞叫雞，去羅湖城腳底按摩。色即是空，這個行政長官，橫豎得兩年貨仔，短癮得很。首長，長個屁。</p></body></html>