<html><header><meta charset="utf-8"><title>一屋二主九天使愛到眼淚標</title></header><body><h1>一屋二主九天使愛到眼淚標</h1><p>50日大的西摩BB真係得意到飛天，不過全部都未有名，留番畀新主人改。&#13;<br>狗仔交配唔出奇，奇就奇在呢對西摩夫婦同人類夫婦一樣，有性有愛！老公Unko真係當正MouMou係老婆咁錫，有嘢食讓佢食先，出街遇到MouMou被狗𠝹，Unko會挺身而出「唬」到佢驚。50日前呢對狗夫婦重生咗9隻狗BB，難得全部健康，生還率100%！全靠主人Wilson同太太由接生到餵奶全程24小時輪班照顧，狗與狗、人與狗之間，一樣充滿愛。&#13;<br>&#13;<br>記者：馬慶武&#13;<br>攝影：林栢鈞</p><p>通宵守候天使降臨</p><p>狗仔生BB基本上唔使人幫，亦識得自己咬斷BB條臍帶，不過Wilson同太太就全程陪住MouMou，一來怕佢會唔小心壓死剛出世的BB，二來想MouMou得到心靈上的支持。由晚上10:45pm開始，生產過程長達9個鐘到第二朝7:45am，Wilson通宵陪伴，要餵MouMou飲水之餘重要留意狗仔的狀況，到最後一隻BB出世後，唔只MouMou攰到攤喺地唔識郁，兩位主人都眼瞓得好緊要。「不過見到佢哋9隻都咁健康，睇住佢哋食奶個可愛樣，辛苦都值得的。」Wilson話今次係3歲大MouMou的第二胎，為咗MouMou健康着想，唔會再畀佢生第三胎喇。&#13;<br> </p><p>男人老狗：走一隻喊一次</p><p>爸爸Unko（4歲）、媽媽MouMou（3歲）、第一胎留低的哥哥Sky（歲半）、重有最老的史納莎（7歲），一屋4狗啱啱夠地方用。所以Wilson話呢胎5女4男西摩BB會賣畀人收養。「之前嗰胎生咗6隻，淨係留低Sky一隻，其他都係畀咗人養。」&#13;<br> 問Wilson捨唔捨得，Wilson重面露尷尬之色：「雖然只係養咗幾十日，但都好唔捨得！男人老狗都係咁話，真係走一隻喊一次㗎！」9隻BB其中4隻已經有人認咗頭，剩番嗰幾隻就等緊新主人。（查詢：82077500）</p><p>揀狗貼士：西摩最靚欖核眼</p><p>Unko同MouMou都係香港狗會的永久冠軍狗，而Sky就喺上年攞過本地繁殖西摩冠軍及工作犬冠軍，成家都咁威水。Wilson話：「揀西摩狗仔首先要睇佢對眼，欖核形就最靚，兩隻耳仔要細對同埋唔好分得太開，嘴就要短，咁就係靚樣喇。身體方面，毛要夠厚，四肢要粗壯，尾部的毛就要呈掃把狀。」不過Wilson話呢啲都只係比賽標準，如果只係自己養，冇諗住參加比賽，應該從性格方面埋手，「狗仔活潑啲、狗女聽話啲，一句到尾合眼緣最緊要。」</p><p>九反地帶</p></body></html>