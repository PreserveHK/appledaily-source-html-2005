<html><header><meta charset="utf-8"><title>改裝車：<br>換日本WALD新裝Fairlady加辣變型</title></header><body><h1>改裝車：<br>換日本WALD新裝Fairlady加辣變型</h1><p>㗎仔改車技術當然超卓，但係喺香港，頂晒籠都只可訂改裝補品由香港車房安裝。想由補品到安裝都係日本製造，除非你肯花大筆錢Send架車返日本，否則絕對無可能。不過冇可能只係以前嘅事，𠵱家就有車行剛啱攞咗日本改車名牌WALD嘅香港代理權，可以幫各車迷勁改，將部車加辣變「型」先運嚟香港。好似今日介紹呢架開篷版Fairlady，換上一身日本新裝，外形變得超獨特之餘，計落條數重平過買咗車先喺香港改㖭！&#13;<br>&#13;<br>記者、攝影：馬慶武&#13;<br>Model：Salina（StarAsia）</p><p>四十幾萬車價連改裝</p><p>呢架日產嘅雙門雙座開篷跑車FairladyZRoadster，包括全身型格包圍、鬼面罩、19吋電鍍合金軨、排氣喉、甚至係內櫳嘅真皮桶椅都係日本WALD出品，而且更加係由日本WALD廠方親自進行改裝，無論手工、安全性及融合性都更有保證。本身喺香港已極少見嘅FairladyZRoadster，經過改裝後外形更係獨特地辣、突出地「型」，加上全身全新改裝都係真正日本製造，四十餘萬嘅車價連全車改裝費，真係算抵喎！</p><p>限量胎軨橙黑Seat最搶眼</p><p>開篷Fairlady本身已擁有一副公子哥兒Feel嘅跑車格局，所以換上大包圍及19吋合金軨絕不突兀，感覺非常合襯。鬼面罩同包圍造型唔算跨張，反而最搶眼嘅係四輪電鍍拋光嘅19吋合金軨，據WALD嘅代理講呢款5幅式嘅WALD合金軨係限量版本，更已經停產，係好矜貴嗰隻。經改裝後，呢位一身「黑衫」嘅Fairlady冷艷中帶點火辣，黑色勁裝內裏更係誘人，一雙橙撞黑嘅真皮桶椅上繡着WALD橙字，配合同色調嘅軚環與本身駕駛席、中控台頂分別兩組三圓表板及加減波棍，令車廂充滿跑味外，重夠晒搶眼。想型盡公路，搶盡收視，真係凍一凍都要開篷，享受頭髮被風吹起嘅感覺呀！</p><p>偈力猛喉聲勁</p><p>今次改裝只着重外表，引擎、避震等完全冇掂過，只係將雙出式排氣喉換為WALD出品，一踩油已可聽見雄渾嘅排氣聲。一台V6引擎擁有280匹最大馬力輸出，動力強橫，絕對唔會失禮排氣喉強猛嘅咆吼聲，再用埋反應靈敏又易用嘅加減波，無論喺多彎山路或者極速公路上馳騁都一樣過癮。</p><p>NissanFairladyZRoadster（WALDVersion）Specifications</p><p>引擎：3498ccV6DOHC&#13;<br> 馬力：280ps/6200rpm&#13;<br> 扭力：37.0kgm/4800rpm&#13;<br> 傳動：5前速自動+/-波&#13;<br> 懸掛：（前）多連桿（後）多連桿&#13;<br> 制動：（前）通風碟（後）碟式&#13;<br> 輪胎：（前）245/35R19（後）275/30R19&#13;<br> 尺碼：4310×1815×1325mm&#13;<br> 軸距：2650mm&#13;<br> 車重：1550kg&#13;<br> 車輛提供：WALD(H.K.)（28388410）www.wald.com.hk&#13;<br> &#13;<br> 新車售價：約$40餘萬</p></body></html>